[
    {
        "text": "अथ श्रीमद्वाल्मीकीयरामायणे सुन्दरकाण्डे सागरलङ्घनम् नाम प्रथमः सर्गः ॥५-१॥",
        "index": 0,
        "shloka_num": null
    },
    {
        "text": "ततो रावणनीतायाः सीतायाः शत्रुकर्षणः ।\nइयेष पदमन्वेष्टुं चारणाचरिते पथि ॥५-१-१॥",
        "index": 1,
        "shloka_num": 1
    },
    {
        "text": "दुष्करं निष्प्रतिद्वन्द्वं चिकीर्षन् कर्म वानरः ।\nसमुदग्रशिरोग्रीवो गवां पतिरिवाबभौ ॥५-१-२॥",
        "index": 2,
        "shloka_num": 2
    },
    {
        "text": "अथ वैदूर्यवर्णेषु शाद्वलेषु महाबलः ।\nधीरः सलिलकल्पेषु विचचार यथासुखम् ॥५-१-३॥",
        "index": 3,
        "shloka_num": 3
    },
    {
        "text": "द्विजान् वित्रासयन् धीमानुरसा पादपान् हरन् ।\nमृगांश्च सुबहून् निघ्नन् प्रवृद्ध इव केसरी ॥५-१-४॥",
        "index": 4,
        "shloka_num": 4
    },
    {
        "text": "नीललोहितमाञ्जिष्ठपद्मवर्णैः सितासितैः ।\nस्वभावसिद्धैर्विमलैर्धातुभिः समलंकृतम् ॥५-१-५॥",
        "index": 5,
        "shloka_num": 5
    },
    {
        "text": "कामरूपिभिराविष्टमभीक्ष्णं सपरिच्छदैः ।\nयक्षकिंनरगन्धर्वैर्देवकल्पैः सपन्नगैः ॥५-१-६॥",
        "index": 6,
        "shloka_num": 6
    },
    {
        "text": "स तस्य गिरिवर्यस्य तले नागवरायुते ।\nतिष्ठन् कपिवरस्तत्र ह्रदे नाग इवाबभौ ॥५-१-७॥",
        "index": 7,
        "shloka_num": 7
    },
    {
        "text": "स सूर्याय महेन्द्राय पवनाय स्वयम्भुवे ।\nभूतेभ्यश्चाञ्जलिं कृत्वा चकार गमने मतिम् ॥५-१-८॥",
        "index": 8,
        "shloka_num": 8
    },
    {
        "text": "अञ्जलिं प्राङ्मुखं कुर्वन् पवनायात्मयोनये ।\nततो हि ववृधे गन्तुं दक्षिणो दक्षिणां दिशम् ॥५-१-९॥",
        "index": 9,
        "shloka_num": 9
    },
    {
        "text": "प्लवगप्रवरैर्दृष्टः प्लवने कृतनिश्चयः ।\nववृधे रामवृद्ध्यर्थं समुद्र इव पर्वसु ॥५-१-१०॥",
        "index": 10,
        "shloka_num": 10
    },
    {
        "text": "निष्प्रमाणशरीरः सँल्लिलङ्घयिषुरर्णवम् ।\nबाहुभ्यां पीडयामास चरणाभ्यां च पर्वतम् ॥५-१-११॥",
        "index": 11,
        "shloka_num": 11
    },
    {
        "text": "स चचालाचलश्चाशु मुहूर्तं कपिपीडितः ।\nतरूणां पुष्पिताग्राणां सर्वं पुष्पमशातयत् ॥५-१-१२॥",
        "index": 12,
        "shloka_num": 12
    },
    {
        "text": "तेन पादपमुक्तेन पुष्पौघेण सुगन्धिना ।\nसर्वतः संवृतः शैलो बभौ पुष्पमयो यथा ॥५-१-१३॥",
        "index": 13,
        "shloka_num": 13
    },
    {
        "text": "तेन चोत्तमवीर्येण पीड्यमानः स पर्वतः ।\nसलिलं सम्प्रसुस्राव मदमत्त इव द्विपः ॥५-१-१४॥",
        "index": 14,
        "shloka_num": 14
    },
    {
        "text": "पीड्यमानस्तु बलिना महेन्द्रस्तेन पर्वतः ।\nरीतीर्निर्वर्तयामास काञ्चनाञ्जनराजतीः ॥५-१-१५॥",
        "index": 15,
        "shloka_num": 15
    },
    {
        "text": "मुमोच च शिलाः शैलो विशालाः समनःशिलाः ।\nमध्यमेनार्चिषा जुष्टो धूमराजीरिवानलः ॥५-१-१६॥",
        "index": 16,
        "shloka_num": 16
    },
    {
        "text": "हरिणा पीड्यमानेन पीड्यमानानि सर्वतः ।\nगुहाविष्टानि सत्त्वानि विनेदुर्विकृतैः स्वरैः ॥५-१-१७॥",
        "index": 17,
        "shloka_num": 17
    },
    {
        "text": "स महान् सत्त्वसन्नादः शैलपीडानिमित्तजः ।\nपृथिवीं पूरयामास दिशश्चोपवनानि च ॥५-१-१८॥",
        "index": 18,
        "shloka_num": 18
    },
    {
        "text": "शिरोभिः पृथुभिर्नागा व्यक्तस्वस्तिकलक्षणैः ।\nवमन्तः पावकं घोरं ददंशुर्दशनैः शिलाः ॥५-१-१९॥",
        "index": 19,
        "shloka_num": 19
    },
    {
        "text": "तास्तदा सविषैर्दष्टाः कुपितैस्तैर्महाशिलाः ।\nजज्वलुः पावकोद्दीप्ता बिभिदुश्च सहस्रधा ॥५-१-२०॥",
        "index": 20,
        "shloka_num": 20
    },
    {
        "text": "यानि त्वौषधजालानि तस्मिञ्जातानि पर्वते ।\nविषघ्नान्यपि नागानां न शेकुः शमितुं विषम् ॥५-१-२१॥",
        "index": 21,
        "shloka_num": 21
    },
    {
        "text": "भिद्यतेऽयं गिरिर्भूतैरिति मत्वा तपस्विनः ।\nत्रस्ता विद्याधरास्तस्मादुत्पेतुः स्त्रीगणैः सह ॥५-१-२२॥",
        "index": 22,
        "shloka_num": 22
    },
    {
        "text": "पानभूमिगतं हित्वा हैममासवभाजनम् ।\nपात्राणि च महार्हाणि करकांश्च हिरण्मयान् ॥५-१-२३॥",
        "index": 23,
        "shloka_num": 23
    },
    {
        "text": "लेह्यानुच्चावचान् भक्ष्यान् मांसानि विविधानि च ।\nआर्षभाणि च चर्माणि खड्गांश्च कनकत्सरून् ॥५-१-२४॥",
        "index": 24,
        "shloka_num": 24
    },
    {
        "text": "कृतकण्ठगुणाः क्षीबा रक्तमाल्यानुलेपनाः ।\nरक्ताक्षाः पुष्कराक्षाश्च गगनं प्रतिपेदिरे ॥५-१-२५॥",
        "index": 25,
        "shloka_num": 25
    },
    {
        "text": "हारनूपुरकेयूरपारिहार्यधराः स्त्रियः ।\nविस्मिताः सस्मितास्तस्थुराकाशे रमणौः सह ॥५-१-२६॥",
        "index": 26,
        "shloka_num": 26
    },
    {
        "text": "दर्शयन्तो महाविद्यां विद्याधरमहर्षयः ।\nसहितास्तस्थुराकाशे वीक्षांचक्रुश्च पर्वतम् ॥५-१-२७॥",
        "index": 27,
        "shloka_num": 27
    },
    {
        "text": "शुश्रुवुश्च तदा शब्दमृषीणां भावितात्मनाम् ।\nचारणानां च सिद्धानां स्थितानां विमलेऽम्बरे ॥५-१-२८॥",
        "index": 28,
        "shloka_num": 28
    },
    {
        "text": "एष पर्वतसंकाशो हनुमान् मारुतात्मजः ।\nतितीर्षति महावेगः समुद्रं वरुणालयम् ॥५-१-२९॥",
        "index": 29,
        "shloka_num": 29
    },
    {
        "text": "रामार्थं वानरार्थं च चिकीर्षन् कर्म दुष्करम् ।\nसमुद्रस्य परं पारं दुष्प्रापं प्राप्तुमिच्छति ॥५-१-३०॥",
        "index": 30,
        "shloka_num": 30
    },
    {
        "text": "इति विद्याधरा वाचः श्रुत्वा तेषां तपस्विनाम् ।\nतमप्रमेयं ददृशुः पर्वते वानरर्षभम् ॥५-१-३१॥",
        "index": 31,
        "shloka_num": 31
    },
    {
        "text": "दुधुवे च स रोमाणि चकम्पे चानलोपमः ।\nननाद च महानादं सुमहानिव तोयदः ॥५-१-३२॥",
        "index": 32,
        "shloka_num": 32
    },
    {
        "text": "आनुपूर्व्या च वृत्तं तल्लाङ्गूलं रोमभिश्चितम् ।\nउत्पतिष्यन् विचिक्षेप पक्षिराज इवोरगम् ॥५-१-३३॥",
        "index": 33,
        "shloka_num": 33
    },
    {
        "text": "तस्य लाङ्गूलमाविद्धमतिवेगस्य पृष्ठतः ।\nददृशे गरुडेनेव ह्रियमाणो महोरगः ॥५-१-३४॥",
        "index": 34,
        "shloka_num": 34
    },
    {
        "text": "बाहू संस्तम्भयामास महापरिघसंनिभौ ।\nआससाद कपिः कट्यां चरणौ संचुकोच च ॥५-१-३५॥",
        "index": 35,
        "shloka_num": 35
    },
    {
        "text": "संहृत्य च भुजौ श्रीमांस्तथैव च शिरोधराम् ।\nतेजः सत्त्वं तथा वीर्यमाविवेश स वीर्यवान् ॥५-१-३६॥",
        "index": 36,
        "shloka_num": 36
    },
    {
        "text": "मार्गमालोकयन् दूरादूर्ध्वप्रणिहितेक्षणः ।\nरुरोध हृदये प्राणानाकाशमवलोकयन् ॥५-१-३७॥",
        "index": 37,
        "shloka_num": 37
    },
    {
        "text": "पद्भ्यां दृढमवस्थानं कृत्वा स कपिकुञ्जरः ।\nनिकुच्य कर्णौ हनुमानुत्पतिष्यन् महाबलः ॥५-१-३८॥",
        "index": 38,
        "shloka_num": 38
    },
    {
        "text": "वानरान् वानरश्रेष्ठ इदं वचनमब्रवीत् ।\nयथा राघवनिर्मुक्तः शरः श्वसनविक्रमः ॥५-१-३९॥",
        "index": 39,
        "shloka_num": 39
    },
    {
        "text": "गच्छेत् तद्वद् गमिष्यामि लंकां रावणपालिताम् ।\nनहि द्रक्ष्यामि यदि तां लंकायां जनकात्मजाम् ॥५-१-४०॥",
        "index": 40,
        "shloka_num": 40
    },
    {
        "text": "अनेनैव हि वेगेन गमिष्यामि सुरालयम् ।\nयदि वा त्रिदिवे सीतां न द्रक्ष्यामि कृतश्रमः ॥५-१-४१॥",
        "index": 41,
        "shloka_num": 41
    },
    {
        "text": "बद्ध्वा राक्षसराजानमानयिष्यामि रावणम् ।\nसर्वथा कृतकार्योऽहमेष्यामि सह सीतया ॥५-१-४२॥",
        "index": 42,
        "shloka_num": 42
    },
    {
        "text": "आनयिष्यामि वा लंकां समुत्पाट्य सरावणाम् ।\nएवमुक्त्वा तु हनुमान् वानरो वानरोत्तमः ॥५-१-४३॥",
        "index": 43,
        "shloka_num": 43
    },
    {
        "text": "उत्पपाताथ वेगेन वेगवानविचारयन् ।\nसुपर्णमिव चात्मानं मेने स कपिकुञ्जरः ॥५-१-४४॥",
        "index": 44,
        "shloka_num": 44
    },
    {
        "text": "समुत्पतति वेगात् तु वेगात् ते नगरोहिणः ।\nसंहृत्य विटपान् सर्वान् समुत्पेतुः समन्ततः ॥५-१-४५॥",
        "index": 45,
        "shloka_num": 45
    },
    {
        "text": "स मत्तकोयष्टिभकान् पादपान् पुष्पशालिनः ।\nउद्वहन्नुरुवेगेन जगाम विमलेऽम्बरे ॥५-१-४६॥",
        "index": 46,
        "shloka_num": 46
    },
    {
        "text": "ऊरुवेगोत्थिता वृक्षा मुहूर्तं कपिमन्वयुः ।\nप्रस्थितं दीर्घमध्वानं स्वबन्धुमिव बान्धवाः ॥५-१-४७॥",
        "index": 47,
        "shloka_num": 47
    },
    {
        "text": "तमूरुवेगोन्मथिताः सालाश्चान्ये नगोत्तमाः ।\nअनुजग्मुर्हनूमन्तं सैन्या इव महीपतिम् ॥५-१-४८॥",
        "index": 48,
        "shloka_num": 48
    },
    {
        "text": "सुपुष्पिताग्रैर्बहुभिः पादपैरन्वितः कपिः ।\nहनूमान् पर्वताकारो बभूवाद्भुतदर्शनः ॥५-१-४९॥",
        "index": 49,
        "shloka_num": 49
    },
    {
        "text": "सारवन्तोऽथ ये वृक्षा न्यमज्जँल्लवणाम्भसि ।\nभयादिव महेन्द्रस्य पर्वता वरुणालये ॥५-१-५०॥",
        "index": 50,
        "shloka_num": 50
    },
    {
        "text": "स नानाकुसुमैः कीर्णः कपिः साङ्कुरकोरकैः ।\nशुशुभे मेघसंकाशः खद्योतैरिव पर्वतः ॥५-१-५१॥",
        "index": 51,
        "shloka_num": 51
    },
    {
        "text": "विमुक्तास्तस्य वेगेन मुक्त्वा पुष्पाणि ते द्रुमाः ।\nव्यवशीर्यन्त सलिले निवृत्ताः सुहृदो यथा ॥५-१-५२॥",
        "index": 52,
        "shloka_num": 52
    },
    {
        "text": "लघुत्वेनोपपन्नं तद् विचित्रं सागरेऽपतत् ।\nद्रुमाणां विविधं पुष्पं कपिवायुसमीरितम् ।\nताराचितमिवाकाशं प्रबभौ स महार्णवः ॥५-१-५३॥",
        "index": 53,
        "shloka_num": 53
    },
    {
        "text": "पुष्पौघेण सुगन्धेन नानावर्णेन वानरः ।\nबभौ मेघ इवोद्यन् वै विद्युद्गणविभूषितः ॥५-१-५४॥",
        "index": 54,
        "shloka_num": 54
    },
    {
        "text": "तस्य वेगसमुद्भूतैः पुष्पैस्तोयमदृश्यत ।\nताराभिरिव रामाभिरुदिताभिरिवाम्बरम् ॥५-१-५५॥",
        "index": 55,
        "shloka_num": 55
    },
    {
        "text": "तस्याम्बरगतौ बाहू ददृशाते प्रसारितौ ।\nपर्वताग्राद् विनिष्क्रान्तौ पञ्चास्याविव पन्नगौ ॥५-१-५६॥",
        "index": 56,
        "shloka_num": 56
    },
    {
        "text": "पिबन्निव बभौ चापि सोर्मिजालं महार्णवम् ।\nपिपासुरिव चाकाशं ददृशे स महाकपिः ॥५-१-५७॥",
        "index": 57,
        "shloka_num": 57
    },
    {
        "text": "तस्य विद्युत्प्रभाकारे वायुमार्गानुसारिणः ।\nनयने विप्रकाशेते पर्वतस्थाविवानलौ ॥५-१-५८॥",
        "index": 58,
        "shloka_num": 58
    },
    {
        "text": "पिङ्गे पिङ्गाक्षमुख्यस्य बृहती परिमण्डले ।\nचक्षुषी सम्प्रकाशेते चन्द्रसूर्याविव स्थितौ ॥५-१-५९॥",
        "index": 59,
        "shloka_num": 59
    },
    {
        "text": "मुखं नासिकया तस्य ताम्रया ताम्रमाबभौ ।\nसंध्यया समभिस्पृष्टं यथा स्यात् सूर्यमण्डलम् ॥५-१-६०॥",
        "index": 60,
        "shloka_num": 60
    },
    {
        "text": "लाङ्गूलं च समाविद्धं प्लवमानस्य शोभते ।\nअम्बरे वायुपुत्रस्य शक्रध्वज इवोच्छ्रितम् ॥५-१-६१॥",
        "index": 61,
        "shloka_num": 61
    },
    {
        "text": "लाङ्गूलचक्रो हनुमान् शुक्लदंष्ट्रोऽनिलात्मजः ।\nव्यरोचत महाप्राज्ञः परिवेषीव भास्करः ॥५-१-६२॥",
        "index": 62,
        "shloka_num": 62
    },
    {
        "text": "स्फिग्देशेनातिताम्रेण रराज स महाकपिः ।\nमहता दारितेनेव गिरिर्गैरिकधातुना ॥५-१-६३॥",
        "index": 63,
        "shloka_num": 63
    },
    {
        "text": "तस्य वानरसिंहस्य प्लवमानस्य सागरम् ।\nकक्षान्तरगतो वायुर्जीमूत इव गर्जति ॥५-१-६४॥",
        "index": 64,
        "shloka_num": 64
    },
    {
        "text": "खे यथा निपतत्युल्का उत्तरान्ताद् विनिःसृता ।\nदृश्यते सानुबन्धा च तथा स कपिकुञ्जरः ॥५-१-६५॥",
        "index": 65,
        "shloka_num": 65
    },
    {
        "text": "पतत्पतङ्गसंकाशो व्यायतः शुशुभे कपिः ।\nप्रवृद्ध इव मातङ्गः कक्ष्यया बध्यमानया ॥५-१-६६॥",
        "index": 66,
        "shloka_num": 66
    },
    {
        "text": "उपरिष्टाच्छरीरेण च्छायया चावगाढया ।\nसागरे मारुताविष्टा नौरिवासीत् तदा कपिः ॥५-१-६७॥",
        "index": 67,
        "shloka_num": 67
    },
    {
        "text": "यं यं देशं समुद्रस्य जगाम स महाकपिः ।\nस तु तस्याङ्गवेगेन सोन्माद इव लक्ष्यते ॥५-१-६८॥",
        "index": 68,
        "shloka_num": 68
    },
    {
        "text": "सागरस्योर्मिजालानामुरसा शैलवर्ष्मणाम् ।\nअभिध्नंस्तु महावेगः पुप्लुवे स महाकपिः ॥५-१-६९॥",
        "index": 69,
        "shloka_num": 69
    },
    {
        "text": "कपिवातश्च बलवान् मेघवातश्च निर्गतः ।\nसागरं भीमनिर्ह्रादं कम्पयामासतुर्भृशम् ॥५-१-७०॥",
        "index": 70,
        "shloka_num": 70
    },
    {
        "text": "विकर्षन्नूर्मिजालानि बृहन्ति लवणाम्भसि ।\nपुप्लुवे कपिशार्दूलो विकिरन्निव रोदसी ॥५-१-७१॥",
        "index": 71,
        "shloka_num": 71
    },
    {
        "text": "मेरुमन्दरसंकाशानुद्गतान् सुमहार्णवे ।\nअत्यक्रामन्महावेगस्तरङ्गान् गणयन्निव ॥५-१-७२॥",
        "index": 72,
        "shloka_num": 72
    },
    {
        "text": "तस्य वेगसमुद्घुष्टं जलं सजलदं तदा ।\nअम्बरस्थं विबभ्राजे शरदभ्रमिवाततम् ॥५-१-७३॥",
        "index": 73,
        "shloka_num": 73
    },
    {
        "text": "तिमिनक्रझषाः कूर्मा दृश्यन्ते विवृतास्तदा ।\nवस्त्रापकर्षणेनेव शरीराणि शरीरिणाम् ॥५-१-७४॥",
        "index": 74,
        "shloka_num": 74
    },
    {
        "text": "क्रममाणं समीक्ष्याथ भुजगाः सागरंगमाः ।\nव्योम्नि तं कपिशार्दूलं सुपर्णमिव मेनिरे ॥५-१-७५॥",
        "index": 75,
        "shloka_num": 75
    },
    {
        "text": "दशयोजनविस्तीर्णा त्रिंशद्योजनमायता ।\nछाया वानरसिंहस्य जवे चारुतराभवत् ॥५-१-७६॥",
        "index": 76,
        "shloka_num": 76
    },
    {
        "text": "श्वेताभ्रघनराजीव वायुपुत्रानुगामिनी ।\nतस्य सा शुशुभे छाया पतिता लवणाम्भसि ॥५-१-७७॥",
        "index": 77,
        "shloka_num": 77
    },
    {
        "text": "शुशुभे स महातेजा महाकायो महाकपिः ।\nवायुमार्गे निरालम्बे पक्षवानिव पर्वतः ॥५-१-७८॥",
        "index": 78,
        "shloka_num": 78
    },
    {
        "text": "येनासौ याति बलवान् वेगेन कपिकुञ्जरः ।\nतेन मार्गेण सहसा द्रोणीकृत इवार्णवः ॥५-१-७९॥",
        "index": 79,
        "shloka_num": 79
    },
    {
        "text": "आपाते पक्षिसङ्घानां पक्षिराज इव व्रजन् ।\nहनुमान् मेघजालानि प्रकर्षन् मारुतो यथा ॥५-१-८०॥",
        "index": 80,
        "shloka_num": 80
    },
    {
        "text": "पाण्डुरारुणवर्णानि नीलमञ्जिष्ठकानि च ।\nकपिनाऽऽकृष्यमाणानि महाभ्राणि चकाशिरे ॥५-१-८१॥",
        "index": 81,
        "shloka_num": 81
    },
    {
        "text": "प्रविशन्नभ्रजालानि निष्पतंश्च पुनः पुनः ।\nप्रच्छन्नश्च प्रकाशश्च चन्द्रमा इव दृश्यते ॥५-१-८२॥",
        "index": 82,
        "shloka_num": 82
    },
    {
        "text": "प्लवमानं तु तं दृष्ट्वा प्लवगं त्वरितं तदा ।\nववृषुस्तत्र पुष्पाणि देवगन्धर्वचारणाः ॥५-१-८३॥",
        "index": 83,
        "shloka_num": 83
    },
    {
        "text": "तताप नहि तं सूर्यः प्लवन्तं वानरेश्वरम् ।\nसिषेवे च तदा वायू रामकार्यार्थसिद्धये ॥५-१-८४॥",
        "index": 84,
        "shloka_num": 84
    },
    {
        "text": "ऋषयस्तुष्टुवुश्चैनं प्लवमानं विहायसा ।\nजगुश्च देवगन्धर्वाः प्रशंसन्तो वनौकसम् ॥५-१-८५॥",
        "index": 85,
        "shloka_num": 85
    },
    {
        "text": "नागाश्च तुष्टुवुर्यक्षा रक्षांसि विविधानि च ।\nप्रेक्ष्य सर्वे कपिवरं सहसा विगतक्लमम् ॥५-१-८६॥",
        "index": 86,
        "shloka_num": 86
    },
    {
        "text": "तस्मिन् प्लवगशार्दूले प्लवमाने हनूमति ।\nइक्ष्वाकुकुलमानार्थी चिन्तयामास सागरः ॥५-१-८७॥",
        "index": 87,
        "shloka_num": 87
    },
    {
        "text": "साहाय्यं वानरेन्द्रस्य यदि नाहं हनूमतः ।\nकरिष्यामि भविष्यामि सर्ववाच्यो विवक्षताम् ॥५-१-८८॥",
        "index": 88,
        "shloka_num": 88
    },
    {
        "text": "अहमिक्ष्वाकुनाथेन सगरेण विवर्धितः ।\nइक्ष्वाकुसचिवश्चायं तन्नार्हत्यवसादितुम् ॥५-१-८९॥",
        "index": 89,
        "shloka_num": 89
    },
    {
        "text": "तथा मया विधातव्यं विश्रमेत यथा कपिः ।\nशेषं च मयि विश्रान्तः सुखी सोऽतितरिष्यति ॥५-१-९०॥",
        "index": 90,
        "shloka_num": 90
    },
    {
        "text": "इति कृत्वा मतिं साध्वीं समुद्रश्छन्नमम्भसि ।\nहिरण्यनाभं मैनाकमुवाच गिरिसत्तमम् ॥५-१-९१॥",
        "index": 91,
        "shloka_num": 91
    },
    {
        "text": "त्वमिहासुरसङ्घानां देवराज्ञा महात्मना ।\nपातालनिलयानां हि परिघः संनिवेशितः ॥५-१-९२॥",
        "index": 92,
        "shloka_num": 92
    },
    {
        "text": "त्वमेषां ज्ञातवीर्याणां पुनरेवोत्पतिष्यताम् ।\nपातालस्याप्रमेयस्य द्वारमावृत्य तिष्ठसि ॥५-१-९३॥",
        "index": 93,
        "shloka_num": 93
    },
    {
        "text": "तिर्यगूर्ध्वमधश्चैव शक्तिस्ते शैल वर्धितुम् ।\nतस्मात् संचोदयामि त्वामुत्तिष्ठ गिरिसत्तम ॥५-१-९४॥",
        "index": 94,
        "shloka_num": 94
    },
    {
        "text": "स एष कपिशार्दूलस्त्वामुपर्येति वीर्यवान् ।\nहनूमान् रामकार्यार्थी भीमकर्मा खमाप्लुतः ॥५-१-९५॥",
        "index": 95,
        "shloka_num": 95
    },
    {
        "text": "अस्य साह्यं मया कार्यमिक्ष्वाकुकुलवर्तिनः ।\nमम इक्ष्वाकवः पूज्याः परं पूज्यतमास्तव ॥५-१-९६॥",
        "index": 96,
        "shloka_num": 96
    },
    {
        "text": "कुरु साचिव्यमस्माकं न नः कार्यमतिक्रमेत् ।\nकर्तव्यमकृतं कार्यं सतां मन्युमुदीरयेत् ॥५-१-९७॥",
        "index": 97,
        "shloka_num": 97
    },
    {
        "text": "सलिलादूर्ध्वमुत्तिष्ठ तिष्ठत्वेष कपिस्त्वयि ।\nअस्माकमतिथिश्चैव पूज्यश्च प्लवतां वरः ॥५-१-९८॥",
        "index": 98,
        "shloka_num": 98
    },
    {
        "text": "चामीकरमहानाभ देवगन्धर्वसेवित ।\nहनूमाँस्त्वयि विश्रान्तस्ततः शेषं गमिष्यति ॥५-१-९९॥",
        "index": 99,
        "shloka_num": 99
    },
    {
        "text": "काकुत्स्थस्यानृशंस्यं च मैथिल्याश्च विवासनम् ।\nश्रमं च प्लवगेन्द्रस्य समीक्ष्योत्थातुमर्हसि ॥५-१-१००॥",
        "index": 100,
        "shloka_num": 100
    },
    {
        "text": "हिरण्यगर्भो मैनाको निशम्य लवणाम्भसः ।\nउत्पपात जलात् तूर्णं महाद्रुमलतावृतः ॥५-१-१०१॥",
        "index": 101,
        "shloka_num": 101
    },
    {
        "text": "स सागरजलं भित्त्वा बभूवात्युच्छ्रितस्तदा ।\nयथा जलधरं भित्त्वा दीप्तरश्मिर्दिवाकरः ॥५-१-१०२॥",
        "index": 102,
        "shloka_num": 102
    },
    {
        "text": "स महात्मा मुहूर्तेन पर्वतः सलिलावृतः ।\nदर्शयामास शृङ्गाणि सागरेण नियोजितः ॥५-१-१०३॥",
        "index": 103,
        "shloka_num": 103
    },
    {
        "text": "शातकुम्भमयैः शृङ्गैः सकिंनरमहोरगैः ।\nआदित्योदयसंकाशैरुल्लिखद्भिरिवाम्बरम् ॥५-१-१०४॥",
        "index": 104,
        "shloka_num": 104
    },
    {
        "text": "तस्य जाम्बूनदैः शृङ्गैः पर्वतस्य समुत्थितैः ।\nआकाशं शस्त्रसंकाशमभवत् काञ्चनप्रभम् ॥५-१-१०५॥",
        "index": 105,
        "shloka_num": 105
    },
    {
        "text": "जातरूपमयैः शृङ्गैर्भ्राजमानैर्महाप्रभैः ।\nआदित्यशतसंकाशः सोऽभवद् गिरिसत्तमः ॥५-१-१०६॥",
        "index": 106,
        "shloka_num": 106
    },
    {
        "text": "समुत्थितमसङ्गेन हनूमानग्रतः स्थितम् ।\nमध्ये लवणतोयस्य विघ्नोऽयमिति निश्चितः ॥५-१-१०७॥",
        "index": 107,
        "shloka_num": 107
    },
    {
        "text": "स तमुच्छ्रितमत्यर्थं महावेगो महाकपिः ।\nउरसा पातयामास जीमूतमिव मारुतः ॥५-१-१०८॥",
        "index": 108,
        "shloka_num": 108
    },
    {
        "text": "स तदासादितस्तेन कपिना पर्वतोत्तमः ।\nबुद्ध्वा तस्य हरेर्वेगं जहर्ष च ननाद च ॥५-१-१०९॥",
        "index": 109,
        "shloka_num": 109
    },
    {
        "text": "तमाकाशगतं वीरमाकाशे समुपस्थितः ।\nप्रीतो हृष्टमना वाक्यमब्रवीत् पर्वतः कपिम् ॥५-१-११०॥",
        "index": 110,
        "shloka_num": 110
    },
    {
        "text": "मानुषं धारयन् रूपमात्मनः शिखरे स्थितः ।\nदुष्करं कृतवान् कर्म त्वमिदं वानरोत्तम ॥५-१-१११॥",
        "index": 111,
        "shloka_num": 111
    },
    {
        "text": "निपत्य मम शृङ्गेषु सुखं विश्रम्य गम्यताम् ।\nराघवस्य कुले जातैरुदधिः परिवर्धितः ॥५-१-११२॥",
        "index": 112,
        "shloka_num": 112
    },
    {
        "text": "स त्वां रामहिते युक्तं प्रत्यर्चयति सागरः ।\nकृते च प्रतिकर्तव्यमेष धर्मः सनातनः ॥५-१-११३॥",
        "index": 113,
        "shloka_num": 113
    },
    {
        "text": "सोऽयं तत्प्रतिकारार्थी त्वत्तः सम्मानमर्हति ।\nत्वन्निमित्तमनेनाहं बहुमानात् प्रचोदितः ॥५-१-११४॥",
        "index": 114,
        "shloka_num": 114
    },
    {
        "text": "योजनानां शतं चापि कपिरेष खमाप्लुतः ।\nतव सानुषु विश्रान्तः शेषं प्रक्रमतामिति ॥५-१-११५॥",
        "index": 115,
        "shloka_num": 115
    },
    {
        "text": "तिष्ठ त्वं हरिशार्दूल मयि विश्रम्य गम्यताम् ।\nतदिदं गन्धवत् स्वादु कन्दमूलफलं बहु ॥५-१-११६॥",
        "index": 116,
        "shloka_num": 116
    },
    {
        "text": "तदास्वाद्य हरिश्रेष्ठ विश्रान्तोऽथ गमिष्यसि ।\nअस्माकमपि सम्बन्धः कपिमुख्य त्वयास्ति वै ।\nप्रख्यातस्त्रिषु लोकेषु महागुणपरिग्रहः ॥५-१-११७॥",
        "index": 117,
        "shloka_num": 117
    },
    {
        "text": "वेगवन्तः प्लवन्तो ये प्लवगा मारुतात्मज ।\nतेषां मुख्यतमं मन्ये त्वामहं कपिकुञ्जर ॥५-१-११८॥",
        "index": 118,
        "shloka_num": 118
    },
    {
        "text": "अतिथिः किल पूजार्हः प्राकृतोऽपि विजानता ।\nधर्मं जिज्ञासमानेन किं पुनर्यादृशो भवान् ॥५-१-११९॥",
        "index": 119,
        "shloka_num": 119
    },
    {
        "text": "त्वं हि देववरिष्ठस्य मारुतस्य महात्मनः ।\nपुत्रस्तस्यैव वेगेन सदृशः कपिकुञ्जर ॥५-१-१२०॥",
        "index": 120,
        "shloka_num": 120
    },
    {
        "text": "पूजिते त्वयि धर्मज्ञे पूजां प्राप्नोति मारुतः ।\nतस्मात् त्वं पूजनीयो मे शृणु चाप्यत्र कारणम् ॥५-१-१२१॥",
        "index": 121,
        "shloka_num": 121
    },
    {
        "text": "पूर्वं कृतयुगे तात पर्वताः पक्षिणोऽभवन् ।\nतेऽपि जग्मुर्दिशः सर्वा गरुडा इव वेगिनः ॥५-१-१२२॥",
        "index": 122,
        "shloka_num": 122
    },
    {
        "text": "ततस्तेषु प्रयातेषु देवसङ्घाः सहर्षिभिः ।\nभूतानि च भयं जग्मुस्तेषां पतनशङ्कया ॥५-१-१२३॥",
        "index": 123,
        "shloka_num": 123
    },
    {
        "text": "ततः क्रुद्धः सहस्राक्षः पर्वतानां शतक्रतुः ।\nपक्षांश्चिच्छेद वज्रेण ततः शतसहस्रशः ॥५-१-१२४॥",
        "index": 124,
        "shloka_num": 124
    },
    {
        "text": "स मामुपगतः क्रुद्धो वज्रमुद्यम्य देवराट् ।\nततोऽहं सहसा क्षिप्तः श्वसनेन महात्मना ॥५-१-१२५॥",
        "index": 125,
        "shloka_num": 125
    },
    {
        "text": "अस्मिँल्लवणतोये च प्रक्षिप्तः प्लवगोत्तम ।\nगुप्तपक्षः समग्रश्च तव पित्राभिरक्षितः ॥५-१-१२६॥",
        "index": 126,
        "shloka_num": 126
    },
    {
        "text": "ततोऽहं मानयामि त्वां मान्योऽसि मम मारुते ।\nत्वया ममैष सम्बन्धः कपिमुख्य महागुणः ॥५-१-१२७॥",
        "index": 127,
        "shloka_num": 127
    },
    {
        "text": "अस्मिन् नेवंगते कार्ये सागरस्य ममैव च ।\nप्रीतिं प्रीतमनाः कर्तुं त्वमर्हसि महामते ॥५-१-१२८॥",
        "index": 128,
        "shloka_num": 128
    },
    {
        "text": "श्रमं मोक्षय पूजां च गृहाण हरिसत्तम ।\nप्रीतिं च मम मान्यस्य प्रीतोऽस्मि तव दर्शनात् ॥५-१-१२९॥",
        "index": 129,
        "shloka_num": 129
    },
    {
        "text": "एवमुक्तः कपिश्रेष्ठस्तं नगोत्तममब्रवीत् ।\nप्रीतोऽस्मि कृतमातिथ्यं मन्युरेषोऽपनीयताम् ॥५-१-१३०॥",
        "index": 130,
        "shloka_num": 130
    },
    {
        "text": "त्वरते कार्यकालो मे अहश्चाप्यतिवर्तते ।\nप्रतिज्ञा च मया दत्ता न स्थातव्यमिहान्तरा ॥५-१-१३१॥",
        "index": 131,
        "shloka_num": 131
    },
    {
        "text": "इत्युक्त्वा पाणिना शैलमालभ्य हरिपुङ्गवः ।\nजगामाकाशमाविश्य वीर्यवान् प्रहसन्निव ॥५-१-१३२॥",
        "index": 132,
        "shloka_num": 132
    },
    {
        "text": "स पर्वतसमुद्राभ्यां बहुमानादवेक्षितः ।\nपूजितश्चोपपन्नाभिराशीर्भिरभिनन्दितः ॥५-१-१३३॥",
        "index": 133,
        "shloka_num": 133
    },
    {
        "text": "अथोर्ध्वं दूरमागत्य हित्वा शैलमहार्णवौ ।\nपितुः पन्थानमासाद्य जगाम विमलेऽम्बरे ॥५-१-१३४॥",
        "index": 134,
        "shloka_num": 134
    },
    {
        "text": "भूयश्चोर्ध्वं गतिं प्राप्य गिरिं तमवलोकयन् ।\nवायुसूनुर्निरालम्बो जगाम कपिकुञ्जरः ॥५-१-१३५॥",
        "index": 135,
        "shloka_num": 135
    },
    {
        "text": "तद् द्वितीयं हनुमतो दृष्ट्वा कर्म सुदुष्करम् ।\nप्रशशंसुः सुराः सर्वे सिद्धाश्च परमर्षयः ॥५-१-१३६॥",
        "index": 136,
        "shloka_num": 136
    },
    {
        "text": "देवताश्चाभवन् हृष्टास्तत्रस्थास्तस्य कर्मणा ।\nकाञ्चनस्य सुनाभस्य सहस्राक्षश्च वासवः ॥५-१-१३७॥",
        "index": 137,
        "shloka_num": 137
    },
    {
        "text": "उवाच वचनं धीमान् परितोषात् सगद्गदम् ।\nसुनाभं पर्वतश्रेष्ठं स्वयमेव शचीपतिः ॥५-१-१३८॥",
        "index": 138,
        "shloka_num": 138
    },
    {
        "text": "हिरण्यनाभ शैलेन्द्र परितुष्टोऽस्मि ते भृशम् ।\nअभयं ते प्रयच्छामि गच्छ सौम्य यथासुखम् ॥५-१-१३९॥",
        "index": 139,
        "shloka_num": 139
    },
    {
        "text": "साह्यं कृतं ते सुमहद् विश्रान्तस्य हनूमतः ।\nक्रमतो योजनशतं निर्भयस्य भये सति ॥५-१-१४०॥",
        "index": 140,
        "shloka_num": 140
    },
    {
        "text": "रामस्यैष हितायैव याति दाशरथेः कपिः ।\nसत्क्रियां कुर्वता शक्त्या तोषितोऽस्मि दृढं त्वया ॥५-१-१४१॥",
        "index": 141,
        "shloka_num": 141
    },
    {
        "text": "स तत् प्रहर्षमलभद् विपुलं पर्वतोत्तमः ।\nदेवतानां पतिं दृष्ट्वा परितुष्टं शतक्रतुम् ॥५-१-१४२॥",
        "index": 142,
        "shloka_num": 142
    },
    {
        "text": "स वै दत्तवरः शैलो बभूवावस्थितस्तदा ।\nहनूमांश्च मुहूर्तेन व्यतिचक्राम सागरम् ॥५-१-१४३॥",
        "index": 143,
        "shloka_num": 143
    },
    {
        "text": "ततो देवाः सगन्धर्वाः सिद्धाश्च परमर्षयः ।\nअब्रुवन् सूर्यसंकाशां सुरसां नागमातरम् ॥५-१-१४४॥",
        "index": 144,
        "shloka_num": 144
    },
    {
        "text": "अयं वातात्मजः श्रीमान् प्लवते सागरोपरि ।\nहनूमान् नाम तस्य त्वं मुहूर्तं विघ्नमाचर ॥५-१-१४५॥",
        "index": 145,
        "shloka_num": 145
    },
    {
        "text": "राक्षसं रूपमास्थाय सुघोरं पर्वतोपमम् ।\nदंष्ट्राकरालं पिङ्गाक्षं वक्त्रं कृत्वा नभःस्पृशम् ॥५-१-१४६॥",
        "index": 146,
        "shloka_num": 146
    },
    {
        "text": "बलमिच्छामहे ज्ञातुं भूयश्चास्य पराक्रमम् ।\nत्वां विजेष्यत्युपायेन विषादं वा गमिष्यति ॥५-१-१४७॥",
        "index": 147,
        "shloka_num": 147
    },
    {
        "text": "एवमुक्ता तु सा देवी दैवतैरभिसत्कृता ।\nसमुद्रमध्ये सुरसा बिभ्रती राक्षसं वपुः ॥५-१-१४८॥",
        "index": 148,
        "shloka_num": 148
    },
    {
        "text": "विकृतं च विरूपं च सर्वस्य च भयावहम् ।\nप्लवमानं हनूमन्तमावृत्येदमुवाच ह ॥५-१-१४९॥",
        "index": 149,
        "shloka_num": 149
    },
    {
        "text": "मम भक्ष्यः प्रदिष्टस्त्वमीश्वरैर्वानरर्षभ ।\nअहं त्वां भक्षयिष्यामि प्रविशेदं ममाननम् ॥५-१-१५०॥",
        "index": 150,
        "shloka_num": 150
    },
    {
        "text": "वर एष पुरा दत्तो मम धात्रेति सत्वरा ।\nव्यादाय वक्त्रं विपुलं स्थिता सा मारुतेः पुरः ॥५-१-१५१॥",
        "index": 151,
        "shloka_num": 151
    },
    {
        "text": "एवमुक्तः सुरसया प्रहृष्टवदनोऽब्रवीत् ।\nरामो दाशरथिर्नाम प्रविष्टो दण्डकावनम् ।\nलक्ष्मणेन सह भ्रात्रा वैदेह्या चापि भार्यया ॥५-१-१५२॥",
        "index": 152,
        "shloka_num": 152
    },
    {
        "text": "अन्यकार्यविषक्तस्य बद्धवैरस्य राक्षसैः ।\nतस्य सीता हृता भार्या रावणेन यशस्विनी ॥५-१-१५३॥",
        "index": 153,
        "shloka_num": 153
    },
    {
        "text": "तस्याः सकाशं दूतोऽहं गमिष्ये रामशासनात् ।\nकर्तुमर्हसि रामस्य साह्यं विषयवासिनि ॥५-१-१५४॥",
        "index": 154,
        "shloka_num": 154
    },
    {
        "text": "अथवा मैथिलीं दृष्ट्वा रामं चाक्लिष्टकारिणम् ।\nआगमिष्यामि ते वक्त्रं सत्यं प्रतिशृणोमि ते ॥५-१-१५५॥",
        "index": 155,
        "shloka_num": 155
    },
    {
        "text": "एवमुक्ता हनुमता सुरसा कामरूपिणी ।\nअब्रवीन्नातिवर्तेन्मां कश्चिदेष वरो मम ॥५-१-१५६॥",
        "index": 156,
        "shloka_num": 156
    },
    {
        "text": "तं प्रयान्तं समुद्वीक्ष्य सुरसा वाक्यमब्रवीत् ।\nबलं जिज्ञासमाना सा नागमाता हनूमतः ॥५-१-१५७॥",
        "index": 157,
        "shloka_num": 157
    },
    {
        "text": "निविश्य वदनं मेऽद्य गन्तव्यं वानरोत्तम ।\nवर एष पुरा दत्तो मम धात्रेति सत्वरा ॥५-१-१५८॥",
        "index": 158,
        "shloka_num": 158
    },
    {
        "text": "व्यादाय विपुलं वक्त्रं स्थिता सा मारुतेःपुरः ।\nएवमुक्तः सुरसया क्रुद्धो वानरपुंगवः ॥५-१-१५९॥",
        "index": 159,
        "shloka_num": 159
    },
    {
        "text": "अब्रवीत् कुरु वै वक्त्रं येन मां विषहिष्यसि ।\nइत्युक्त्वा सुरसां क्रुद्धो दशयोजनमायताम् ॥५-१-१६०॥",
        "index": 160,
        "shloka_num": 160
    },
    {
        "text": "दशयोजनविस्तारो हनूमानभवत् तदा ।\nतं दृष्ट्वा मेघसंकाशं दशयोजनमायतम् ।\nचकार सुरसाप्यास्यं विंशद् योजनमायतम् ॥५-१-१६१॥",
        "index": 161,
        "shloka_num": 161
    },
    {
        "text": "हनूमांस्तु ततः क्रुद्धस्त्रिंशद् योजनमायतः ।\nचकार सुरसा वक्त्रं चत्वारिंशत् तथोच्छ्रितम् ॥५-१-१६२॥",
        "index": 162,
        "shloka_num": 162
    },
    {
        "text": "बभूव हनुमान् वीरः पञ्चाशद् योजनोच्छ्रितः ।\nचकार सुरसा वक्त्रं षष्टिं योजनमुच्छ्रितम् ॥५-१-१६३॥",
        "index": 163,
        "shloka_num": 163
    },
    {
        "text": "तदैव हनुमान् वीरः सप्ततिं योजनोच्छ्रितः ।\nचकार सुरसा वक्त्रमशीतिं योजनोच्छ्रितम् ॥५-१-१६४॥",
        "index": 164,
        "shloka_num": 164
    },
    {
        "text": "हनूमाननलप्रख्यो नवतिं योजनोच्छ्रितः ।\nचकार सुरसा वक्त्रं शतयोजनमायतम् ॥५-१-१६५॥",
        "index": 165,
        "shloka_num": 165
    },
    {
        "text": "तद् दृष्ट्वा व्यादितं त्वास्यं वायुपुत्रः स बुद्धिमान् ।\nदीर्घजिह्वं सुरसया सुभीमं नरकोपमम् ॥५-१-१६६॥",
        "index": 166,
        "shloka_num": 166
    },
    {
        "text": "स संक्षिप्यात्मनः कायं जीमूत इव मारुतिः ।\nतस्मिन् मुहूर्ते हनुमान् बभूवाङ्गुष्ठमात्रकः ॥५-१-१६७॥",
        "index": 167,
        "shloka_num": 167
    },
    {
        "text": "सोऽभिपद्याथ तद्वक्त्रं निष्पत्य च महाबलः ।\nअन्तरिक्षे स्थितः श्रीमानिदं वचनमब्रवीत् ॥५-१-१६८॥",
        "index": 168,
        "shloka_num": 168
    },
    {
        "text": "प्रविष्टोऽस्मि हि ते वक्त्रं दाक्षायणि नमोऽस्तुते ।\nगमिष्ये यत्र वैदेही सत्यश्चासीद् वरस्तव ॥५-१-१६९॥",
        "index": 169,
        "shloka_num": 169
    },
    {
        "text": "तं दृष्ट्वा वदनान्मुक्तं चन्द्रं राहुमुखादिव ।\nअब्रवीत् सुरसा देवी स्वेन रूपेण वानरम् ॥५-१-१७०॥",
        "index": 170,
        "shloka_num": 170
    },
    {
        "text": "अर्थसिद्ध्यै हरिश्रेष्ठ गच्छ सौम्य यथासुखम् ।\nसमानय च वैदेहीं राघवेण महात्मना ॥५-१-१७१॥",
        "index": 171,
        "shloka_num": 171
    },
    {
        "text": "तत् तृतीयं हनुमतो दृष्ट्वा कर्म सुदुष्करम् ।\nसाधुसाध्विति भूतानि प्रशशंसुस्तदा हरिम् ॥५-१-१७२॥",
        "index": 172,
        "shloka_num": 172
    },
    {
        "text": "स सागरमनाधृष्यमभ्येत्य वरुणालयम् ।\nजगामाकाशमाविश्य वेगेन गरुडोपमः ॥५-१-१७३॥",
        "index": 173,
        "shloka_num": 173
    },
    {
        "text": "सेविते वारिधाराभिः पतगैश्च निषेविते ।\nचरिते कैशिकाचार्यैरैरावतनिषेविते ॥५-१-१७४॥",
        "index": 174,
        "shloka_num": 174
    },
    {
        "text": "सिंहकुञ्जरशार्दूलपतगोरगवाहनैः ।\nविमानैः सम्पतद्भिश्च विमलैः समलंकृते ॥५-१-१७५॥",
        "index": 175,
        "shloka_num": 175
    },
    {
        "text": "वज्राशनिसमस्पर्शैः पावकैरिव शोभिते ।\nकृतपुण्यैर्महाभागैः स्वर्गजिद्भिरधिष्ठिते ॥५-१-१७६॥",
        "index": 176,
        "shloka_num": 176
    },
    {
        "text": "वहता हव्यमत्यन्तं सेविते चित्रभानुना ।\nग्रहनक्षत्रचन्द्रार्कतारागणविभूषिते ॥५-१-१७७॥",
        "index": 177,
        "shloka_num": 177
    },
    {
        "text": "महर्षिगणगन्धर्वनागयक्षसमाकुले ।\nविविक्ते विमले विश्वे विश्वावसुनिषेविते ॥५-१-१७८॥",
        "index": 178,
        "shloka_num": 178
    },
    {
        "text": "देवराजगजाक्रान्ते चन्द्रसूर्यपथे शिवे ।\nविताने जीवलोकस्य वितते ब्रह्मनिर्मिते ॥५-१-१७९॥",
        "index": 179,
        "shloka_num": 179
    },
    {
        "text": "बहुशः सेविते वीरैर्विद्याधरगणैर्वृते ।\nजगाम वायुमार्गे च गरुत्मानिव मारुतिः ॥५-१-१८०॥",
        "index": 180,
        "shloka_num": 180
    },
    {
        "text": "हनुमान् मेघजालानि प्राकर्षन् मारुतो यथा ।\nकालागुरुसवर्णानि रक्तपीतसितानि च ॥५-१-१८१॥",
        "index": 181,
        "shloka_num": 181
    },
    {
        "text": "कपिना कृष्यमाणानि महाभ्राणि चकाशिरे ।\nप्रविशन्नभ्रजालानि निष्पतंश्च पुनः पुनः ॥५-१-१८२॥",
        "index": 182,
        "shloka_num": 182
    },
    {
        "text": "प्रावृषीन्दुरिवाभाति निष्पतन् प्रविशंस्तदा ।\nप्रदृश्यमानः सर्वत्र हनूमान् मारुतात्मजः ॥५-१-१८३॥",
        "index": 183,
        "shloka_num": 183
    },
    {
        "text": "भेजेऽम्बरं निरालम्बं पक्षयुक्त इवाद्रिराट् ।\nप्लवमानं तु तं दृष्ट्वा सिंहिका नाम राक्षसी ॥५-१-१८४॥",
        "index": 184,
        "shloka_num": 184
    },
    {
        "text": "मनसा चिन्तयामास प्रवृद्धा कामरूपिणी ।\nअद्य दीर्घस्य कालस्य भविष्याम्यहमाशिता ॥५-१-१८५॥",
        "index": 185,
        "shloka_num": 185
    },
    {
        "text": "इदं मम महासत्त्वं चिरस्य वशमागतम् ।\nइति संचिन्त्य मनसा च्छायामस्य समाक्षिपत् ॥५-१-१८६॥",
        "index": 186,
        "shloka_num": 186
    },
    {
        "text": "छायायां गृह्यमाणायां चिन्तयामास वानरः ।\nसमाक्षिप्तोऽस्मि सहसा पङ्गूकृतपराक्रमः ॥५-१-१८७॥",
        "index": 187,
        "shloka_num": 187
    },
    {
        "text": "प्रतिलोमेन वातेन महानौरिव सागरे ।\nतिर्यगूर्ध्वमधश्चैव वीक्षमाणस्तदा कपिः ॥५-१-१८८॥",
        "index": 188,
        "shloka_num": 188
    },
    {
        "text": "ददर्श स महासत्त्वमुत्थितं लवणाम्भसि ।\nतद् दृष्ट्वा चिन्तयामास मारुतिर्विकृताननाम् ॥५-१-१८९॥",
        "index": 189,
        "shloka_num": 189
    },
    {
        "text": "कपिराज्ञा यथाख्यातं सत्त्वमद्भुतदर्शनम् ।\nछायाग्राहि महावीर्यं तदिदं नात्र संशयः ॥५-१-१९०॥",
        "index": 190,
        "shloka_num": 190
    },
    {
        "text": "स तां बुद्ध्वार्थतत्त्वेन सिंहिकां मतिमान् कपिः ।\nव्यवर्धत महाकायः प्रावृषीव बलाहकः ॥५-१-१९१॥",
        "index": 191,
        "shloka_num": 191
    },
    {
        "text": "तस्य सा कायमुद्वीक्ष्य वर्धमानं महाकपेः ।\nवक्त्रं प्रसारयामास पातालाम्बरसंनिभम् ॥५-१-१९२॥",
        "index": 192,
        "shloka_num": 192
    },
    {
        "text": "घनराजीव गर्जन्ती वानरं समभिद्रवत् ।\nस ददर्श ततस्तस्या विकृतं सुमहन्मुखम् ॥५-१-१९३॥",
        "index": 193,
        "shloka_num": 193
    },
    {
        "text": "कायमात्रं च मेधावी मर्माणि च महाकपिः ।\nस तस्या विकृते वक्त्रे वज्रसंहननः कपिः ॥५-१-१९४॥",
        "index": 194,
        "shloka_num": 194
    },
    {
        "text": "संक्षिप्य मुहुरात्मानं निपपात महाकपिः ।\nआस्ये तस्या निमज्जन्तं ददृशुः सिद्धचारणाः ॥५-१-१९५॥",
        "index": 195,
        "shloka_num": 195
    },
    {
        "text": "ग्रस्यमानं यथा चन्द्रं पूर्णं पर्वणि राहुणा ।\nततस्तस्या नखैस्तीक्ष्णैर्मर्माण्युत्कृत्य वानरः ॥५-१-१९६॥",
        "index": 196,
        "shloka_num": 196
    },
    {
        "text": "उत्पपाताथ वेगेन मनःसम्पातविक्रमः ।\nतां तु दिष्ट्या च धृत्या च दाक्षिण्येन निपात्य सः ॥५-१-१९७॥",
        "index": 197,
        "shloka_num": 197
    },
    {
        "text": "कपिप्रवीरो वेगेन ववृधे पुनरात्मवान् ।\nहृतहृत्सा हनुमता पपात विधुराम्भसि ।\nस्वयंभुवैव हनुमान् सृष्टस्तस्या निपातने ॥५-१-१९८॥",
        "index": 198,
        "shloka_num": 198
    },
    {
        "text": "तां हतां वानरेणाशु पतितां वीक्ष्य सिंहिकाम् ।\nभूतान्याकाशचारीणि तमूचुः प्लवगोत्तमम् ॥५-१-१९९॥",
        "index": 199,
        "shloka_num": 199
    },
    {
        "text": "भीममद्य कृतं कर्म महत्सत्त्वं त्वया हतम् ।\nसाधयार्थमभिप्रेतमरिष्टं प्लवतां वर ॥५-१-२००॥",
        "index": 200,
        "shloka_num": 200
    },
    {
        "text": "यस्य त्वेतानि चत्वारि वानरेन्द्र यथा तव ।\nधृतिर्दृष्टिर्मतिर्दाक्ष्यं स कर्मसु न सीदति ॥५-१-२०१॥",
        "index": 201,
        "shloka_num": 201
    },
    {
        "text": "स तैः सम्पूजितः पूज्यः प्रतिपन्नप्रयोजनैः ।\nजगामाकाशमाविश्य पन्नगाशनवत् कपिः ॥५-१-२०२॥",
        "index": 202,
        "shloka_num": 202
    },
    {
        "text": "प्राप्तभूयिष्ठपारस्तु सर्वतः परिलोकयन् ।\nयोजनानां शतस्यान्ते वनराजीं ददर्श सः ॥५-१-२०३॥",
        "index": 203,
        "shloka_num": 203
    },
    {
        "text": "ददर्श च पतन्नेव विविधद्रुमभूषितम् ।\nद्वीपं शाखामृगश्रेष्ठो मलयोपवनानि च ॥५-१-२०४॥",
        "index": 204,
        "shloka_num": 204
    },
    {
        "text": "सागरं सागरानूपान् सागरानूपजान् द्रुमान् ।\nसागरस्य च पत्नीनां मुखान्यपि विलोकयत् ॥५-१-२०५॥",
        "index": 205,
        "shloka_num": 205
    },
    {
        "text": "स महामेघसंकाशं समीक्ष्यात्मानमात्मवान् ।\nनिरुन्धन्तमिवाकाशं चकार मतिमान् मतिम् ॥५-१-२०६॥",
        "index": 206,
        "shloka_num": 206
    },
    {
        "text": "कायवृद्धिं प्रवेगं च मम दृष्ट्वैव राक्षसाः ।\nमयि कौतूहलं कुर्युरिति मेने महामतिः ॥५-१-२०७॥",
        "index": 207,
        "shloka_num": 207
    },
    {
        "text": "ततः शरीरं संक्षिप्य तन्महीधरसंनिभम् ।\nपुनः प्रकृतिमापेदे वीतमोह इवात्मवान् ॥५-१-२०८॥",
        "index": 208,
        "shloka_num": 208
    },
    {
        "text": "तद्रूपमतिसंक्षिप्य हनूमान् प्रकृतौ स्थितः ।\nत्रीन् क्रमानिव विक्रम्य बलिवीर्यहरो हरिः ॥५-१-२०९॥",
        "index": 209,
        "shloka_num": 209
    },
    {
        "text": "स चारुनानाविधरूपधारी परं समासाद्य समुद्रतीरम् ।\nपरैरशक्यं प्रतिपन्नरूपः समीक्षितात्मा समवेक्षितार्थः ॥५-१-२१०॥",
        "index": 210,
        "shloka_num": 210
    },
    {
        "text": "ततः स लम्बस्य गिरेः समृद्धे विचित्रकूटे निपपात कूटे ।\nसकेतकोद्दालकनारिकेले महाभ्रकूटप्रतिमो महात्मा ॥५-१-२११॥",
        "index": 211,
        "shloka_num": 211
    },
    {
        "text": "ततस्तु सम्प्राप्य समुद्रतीरं समीक्ष्य लंकां गिरिवर्यमूर्ध्नि ।\nकपिस्तु तस्मिन् निपपात पर्वते विधूय रूपं व्यथयन्मृगद्विजान् ॥५-१-२१२॥",
        "index": 212,
        "shloka_num": 212
    },
    {
        "text": "स सागरं दानवपन्नगायुतं बलेन विक्रम्य महोर्मिमालिनम् ।\nनिपत्य तीरे च महोदधेस्तदा ददर्श लंकाममरावतीमिव ॥५-१-२१३॥",
        "index": 213,
        "shloka_num": 213
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सागरलङ्घनम् नाम प्रथमः सर्गः ॥५-१॥",
        "index": 214,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे सुन्दरकाण्डे लङ्कापुरीप्रवेशः नाम चतुर्थः सर्गः ॥५-४॥",
        "index": 0,
        "shloka_num": null
    },
    {
        "text": "स निर्जित्य पुरीं लङ्कां श्रेष्ठां तां कामरूपिणीम् ।\nविक्रमेण महातेजा हनूमान् कपिसत्तमः ॥५-४-१॥",
        "index": 1,
        "shloka_num": 1
    },
    {
        "text": "अद्वारेण महावीर्यः प्राकारमवपुप्लुवे ।\nनिशि लङ्कां महासत्त्वो विवेश कपिकुञ्जरः ॥५-४-२॥",
        "index": 2,
        "shloka_num": 2
    },
    {
        "text": "प्रविश्य नगरीं लङ्कां कपिराजहितङ्करः ।\nचक्रेऽथ पादं सव्यं च शत्रूणां स तु मूर्धनि ॥५-४-३॥",
        "index": 3,
        "shloka_num": 3
    },
    {
        "text": "प्रविष्टः सत्त्वसम्पन्नो निशायां मारुतात्मजः ।\nस महापथमास्थाय मुक्तपुष्पविराजितम् ॥५-४-४॥",
        "index": 4,
        "shloka_num": 4
    },
    {
        "text": "ततस्तु तां पुरीं लङ्कां रम्यामभिययौ कपिः ।\nहसितोत्कृष्टनिनदैस्तूर्यघोषपुरस्कृतैः ॥५-४-५॥",
        "index": 5,
        "shloka_num": 5
    },
    {
        "text": "वज्राङ्कुशनिकाशैश्च वज्रजालविभूषितैः ।\nगृहमेघैः पुरी रम्या बभासे द्यौरिवाम्बुदैः ॥५-४-६॥",
        "index": 6,
        "shloka_num": 6
    },
    {
        "text": "प्रजज्वाल तदा लङ्का रक्षोगणगृहैः शुभैः ।\nसिताभ्रसदृशैश्चित्रैः पद्मस्वस्तिकसंस्थितैः ॥५-४-७॥",
        "index": 7,
        "shloka_num": 7
    },
    {
        "text": "वर्धमानगृहैश्चापि सर्वतः सुविभूषितैः ।\nतां चित्रमाल्याभरणां कपिराजहितङ्करः ॥५-४-८॥",
        "index": 8,
        "shloka_num": 8
    },
    {
        "text": "राघवार्थे चरन् श्रीमान् ददर्श च ननन्द च ।\nभवनाद् भवनं गच्छन् ददर्श कपिकुञ्जरः ॥५-४-९॥",
        "index": 9,
        "shloka_num": 9
    },
    {
        "text": "विविधाकृतिरूपाणि भवनानि ततस्ततः ।\nशुश्राव रुचिरं गीतं त्रिस्थानस्वरभूषितम् ॥५-४-१०॥",
        "index": 10,
        "shloka_num": 10
    },
    {
        "text": "स्त्रीणां मदनविद्धानां दिवि चाप्सरसामिव ।\nशुश्राव काञ्चीनिनदं नूपुराणां च निःस्वनम् ॥५-४-११॥",
        "index": 11,
        "shloka_num": 11
    },
    {
        "text": "सोपाननिनदांश्चापि भवनेषु महात्मनाम् ।\nआस्फोटितनिनादांश्च क्ष्वेडितांश्च ततस्ततः ॥५-४-१२॥",
        "index": 12,
        "shloka_num": 12
    },
    {
        "text": "शुश्राव जपतां तत्र मन्त्रान् रक्षोगृहेषु वै ।\nस्वाध्यायनिरतांश्चैव यातुधानान् ददर्श सः ॥५-४-१३॥",
        "index": 13,
        "shloka_num": 13
    },
    {
        "text": "रावणस्तवसंयुक्तान् गर्जतो राक्षसानपि ।\nराजमार्गं समावृत्य स्थितं रक्षोगणं महत् ॥५-४-१४॥",
        "index": 14,
        "shloka_num": 14
    },
    {
        "text": "ददर्श मध्यमे गुल्मे राक्षसस्य चरान् बहून् ।\nदीक्षिताञ्जटिलान् मुण्डान् गोजिनाम्बरवाससः ॥५-४-१५॥",
        "index": 15,
        "shloka_num": 15
    },
    {
        "text": "दर्भमुष्टिप्रहरणानग्निकुण्डायुधांस्तथा ।\nकूटमुद्गरपाणींश्च दण्डायुधधरानपि ॥५-४-१६॥",
        "index": 16,
        "shloka_num": 16
    },
    {
        "text": "एकाक्षानेकवर्णांश्च लम्बोदरपयोधरान् ।\nकरालान् भुग्नवक्त्रांश्च विकटान् वामनांस्तथा ॥५-४-१७॥",
        "index": 17,
        "shloka_num": 17
    },
    {
        "text": "धन्विनः खड्गिनश्चैव शतघ्नीमुसलायुधान् ।\nपरिघोत्तमहस्तांश्च विचित्रकवचोज्ज्वलान् ॥५-४-१८॥",
        "index": 18,
        "shloka_num": 18
    },
    {
        "text": "नातिस्थूलान् नातिकृशान् नातिदीर्घातिह्रस्वकान् ।\nनातिगौरान् नातिकृष्णान्नातिकुब्जान्न वामनान् ॥५-४-१९॥",
        "index": 19,
        "shloka_num": 19
    },
    {
        "text": "विरूपान् बहुरूपांश्च सुरूपांश्च सुवर्चसः ।\nध्वजिनः पताकिनश्चैव ददर्श विविधायुधान् ॥५-४-२०॥",
        "index": 20,
        "shloka_num": 20
    },
    {
        "text": "शक्तिवृक्षायुधांश्चैव पट्टिशाशनिधारिणः ।\nक्षेपणीपाशहस्तांश्च ददर्श स महाकपिः ॥५-४-२१॥",
        "index": 21,
        "shloka_num": 21
    },
    {
        "text": "स्रग्विणस्त्वनुलिप्तांश्च वराभरणभूषितान् ।\nनानावेषसमायुक्तान् यथास्वैरचरान् बहून् ॥५-४-२२॥",
        "index": 22,
        "shloka_num": 22
    },
    {
        "text": "तीक्ष्णशूलधरांश्चैव वज्रिणश्च महाबलान् ।\nशतसाहस्रमव्यग्रमारक्षं मध्यमं कपिः ॥५-४-२३॥",
        "index": 23,
        "shloka_num": 23
    },
    {
        "text": "रक्षोऽधिपतिनिर्दिष्टं ददर्शान्तःपुराग्रतः ।\nस तदा तद् गृहं दृष्ट्वा महाहाटकतोरणम् ॥५-४-२४॥",
        "index": 24,
        "shloka_num": 24
    },
    {
        "text": "राक्षसेन्द्रस्य विख्यातमद्रिमूर्ध्नि प्रतिष्ठितम् ।\nपुण्डरीकावतंसाभिः परिखाभिः समावृतम् ॥५-४-२५॥",
        "index": 25,
        "shloka_num": 25
    },
    {
        "text": "प्राकारावृतमत्यन्तं ददर्श स महाकपिः ।\nत्रिविष्टपनिभं दिव्यं दिव्यनादविनादितम् ॥५-४-२६॥",
        "index": 26,
        "shloka_num": 26
    },
    {
        "text": "वाजिह्रेषितसङ्घुष्टं नादितं भूषणैस्तथा ।\nरथैर्यानैर्विमानैश्च तथा हयगजैः शुभैः ॥५-४-२७॥",
        "index": 27,
        "shloka_num": 27
    },
    {
        "text": "वारणैश्च चतुर्दन्तैः श्वेताभ्रनिचयोपमैः ।\nभूषितै रुचिरद्वारं मत्तैश्च मृगपक्षिभिः ॥५-४-२८॥",
        "index": 28,
        "shloka_num": 28
    },
    {
        "text": "रक्षितं सुमहावीर्यैर्यातुधानैः सहस्रशः ।\nराक्षसाधिपतेर्गुप्तमाविवेश गृहं कपिः ॥५-४-२९॥",
        "index": 29,
        "shloka_num": 29
    },
    {
        "text": "स हेमजाम्बूनदचक्रवालं महार्हमुक्तामणि भूषितान्तम् ।\nपरार्घ्यकालागुरुचन्दनार्हं स रावणान्तःपुरमाविवेश ॥५-४-३०॥",
        "index": 30,
        "shloka_num": 30
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे लङ्कापुरीप्रवेशः नाम चतुर्थः सर्गः ॥५-४॥",
        "index": 31,
        "shloka_num": null
    }
]
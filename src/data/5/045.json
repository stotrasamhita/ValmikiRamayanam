[
    {
        "text": "अथ श्रीमद्वाल्मीकीयरामायणे सुन्दरकाण्डे अमात्यपुत्रवधः नाम पञ्चचत्वारिंशः सर्गः ॥५-४५॥",
        "index": 0,
        "shloka_num": null
    },
    {
        "text": "ततस्ते राक्षसेन्द्रेण चोदिता मन्त्रिणः सुताः ।\nनिर्ययुर्भवनात् तस्मात् सप्त सप्तार्चिवर्चसः ॥५-४५-१॥",
        "index": 1,
        "shloka_num": 1
    },
    {
        "text": "महद्बलपरीवारा धनुष्मन्तो महाबलाः ।\nकृतास्त्रास्त्रविदां श्रेष्ठाः परस्परजयैषिणः ॥५-४५-२॥",
        "index": 2,
        "shloka_num": 2
    },
    {
        "text": "हेमजालपरिक्षिप्तैर्ध्वजवद्भिः पताकिभिः ।\nतोयदस्वननिर्घोषैर्वाजियुक्तैर्महारथैः ॥५-४५-३॥",
        "index": 3,
        "shloka_num": 3
    },
    {
        "text": "तप्तकाञ्चनचित्राणि चापान्यमितविक्रमाः ।\nविस्फारयन्तः संहृष्टास्तडिद्वन्त इवाम्बुदाः ॥५-४५-४॥",
        "index": 4,
        "shloka_num": 4
    },
    {
        "text": "जनन्यस्तास्ततस्तेषां विदित्वा किङ्करान् हतान् ।\nबभूवुः शोकसम्भ्रान्ताः सबान्धवसुहृज्जनाः ॥५-४५-५॥",
        "index": 5,
        "shloka_num": 5
    },
    {
        "text": "ते परस्परसङ्घर्षात् तप्तकाञ्चनभूषणाः ।\nअभिपेतुर्हनूमन्तं तोरणस्थमवस्थितम् ॥५-४५-६॥",
        "index": 6,
        "shloka_num": 6
    },
    {
        "text": "सृजन्तो बाणवृष्टिं ते रथगर्जितनिःस्वनाः ।\nप्रावृट्काल इवाम्भोदा विचेरुर्नैर्ऋताम्बुदाः ॥५-४५-७॥",
        "index": 7,
        "shloka_num": 7
    },
    {
        "text": "अवकीर्णस्ततस्ताभिर्हनूमान् शरवृष्टिभिः ।\nअभवत् संवृताकारः शैलराडिव वृष्टिभिः ॥५-४५-८॥",
        "index": 8,
        "shloka_num": 8
    },
    {
        "text": "स शरान् वञ्चयामास तेषामाशुचरः कपिः ।\nरथवेगांश्च वीराणां विचरन् विमलेऽम्बरे ॥५-४५-९॥",
        "index": 9,
        "shloka_num": 9
    },
    {
        "text": "स तैः क्रीडन् धनुष्मद्भिर्व्योम्नि वीरः प्रकाशते ।\nधनुष्मद्भिर्यथा मेघैर्मारुतः प्रभुरम्बरे ॥५-४५-१०॥",
        "index": 10,
        "shloka_num": 10
    },
    {
        "text": "स कृत्वा निनदं घोरं त्रासयंस्तां महाचमूम् ।\nचकार हनुमान् वेगं तेषु रक्षःसु वीर्यवान् ॥५-४५-११॥",
        "index": 11,
        "shloka_num": 11
    },
    {
        "text": "तलेनाभिहनत् कांश्चित् पादैः कांश्चित् परन्तपः ।\nमुष्टिभिश्चाहनत् कांश्चिन्नखैः कांश्चिद् व्यदारयत् ॥५-४५-१२॥",
        "index": 12,
        "shloka_num": 12
    },
    {
        "text": "प्रममाथोरसा कांश्चिदूरुभ्यामपरानपि ।\nकेचित् तस्यैव नादेन तत्रैव पतिता भुवि ॥५-४५-१३॥",
        "index": 13,
        "shloka_num": 13
    },
    {
        "text": "ततस्तेष्ववसन् नेषु भूमौ निपतितेषु च ।\nतत्सैन्यमगमत् सर्वं दिशो दश भयार्दितम् ॥५-४५-१४॥",
        "index": 14,
        "shloka_num": 14
    },
    {
        "text": "विनेदुर्विस्वरं नागा निपेतुर्भुवि वाजिनः ।\nभग्ननीडध्वजच्छत्रैर्भूश्च कीर्णाभवद् रथैः ॥५-४५-१५॥",
        "index": 15,
        "shloka_num": 15
    },
    {
        "text": "स्रवता रुधिरेणाथ स्रवन्त्यो दर्शिताः पथि ।\nविविधैश्च स्वनैर्लङ्का ननाद विकृतं तदा ॥५-४५-१६॥",
        "index": 16,
        "shloka_num": 16
    },
    {
        "text": "स तान् प्रवृद्धान् विनिहत्य राक्षसान् महाबलश्चण्डपराक्रमः कपिः ।\nयुयुत्सुरन्यैः पुनरेव राक्षसैस्तदेव वीरोऽभिजगाम तोरणम् ॥५-४५-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अमात्यपुत्रवधः नाम पञ्चचत्वारिंशः सर्गः ॥५-४५॥",
        "index": 18,
        "shloka_num": null
    }
]
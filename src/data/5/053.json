[
    {
        "text": "अथ श्रीमद्वाल्मीकीयरामायणे सुन्दरकाण्डे पावकशैत्यम् नाम त्रिपञ्चाशः सर्गः ॥५-५३॥",
        "index": 0,
        "shloka_num": null
    },
    {
        "text": "तस्य तद् वचनं श्रुत्वा दशग्रीवो महात्मनः ।\nदेशकालहितं वाक्यं भ्रातुरुत्तरमब्रवीत् ॥५-५३-१॥",
        "index": 1,
        "shloka_num": 1
    },
    {
        "text": "सम्यगुक्तं हि भवता दूतवध्या विगर्हिता ।\nअवश्यं तु वधायान्यः क्रियतामस्य निग्रहः ॥५-५३-२॥",
        "index": 2,
        "shloka_num": 2
    },
    {
        "text": "कपीनां किल लाङ्गूलमिष्टं भवति भूषणम् ।\nतदस्य दीप्यतां शीघ्रं तेन दग्धेन गच्छतु ॥५-५३-३॥",
        "index": 3,
        "shloka_num": 3
    },
    {
        "text": "ततः पश्यन्त्वमुं दीनमङ्गवैरूप्यकर्शितम् ।\nसुमित्रज्ञातयः सर्वे बान्धवाः ससुहृज्जनाः ॥५-५३-४॥",
        "index": 4,
        "shloka_num": 4
    },
    {
        "text": "आज्ञापयद् राक्षसेन्द्रः पुरं सर्वं सचत्वरम् ।\nलाङ्गूलेन प्रदीप्तेन रक्षोभिः परिणीयताम् ॥५-५३-५॥",
        "index": 5,
        "shloka_num": 5
    },
    {
        "text": "तस्य तद् वचनं श्रुत्वा राक्षसाः कोपकर्कशाः ।\nवेष्टन्ते तस्य लाङ्गूलं जीर्णैः कार्पासिकैः पटैः ॥५-५३-६॥",
        "index": 6,
        "shloka_num": 6
    },
    {
        "text": "संवेष्ट्यमाने लाङ्गूले व्यवर्धत महाकपिः ।\nशुष्कमिन्धनमासाद्य वनेष्विव हुताशनम् ॥५-५३-७॥",
        "index": 7,
        "shloka_num": 7
    },
    {
        "text": "तैलेन परिषिच्याथ तेऽग्निं तत्रोपपादयन् ।\nलाङ्गूलेन प्रदीप्तेन राक्षसांस्तानताडयत् ॥५-५३-८॥",
        "index": 8,
        "shloka_num": 8
    },
    {
        "text": "रोषामर्षपरीतात्मा बालसूर्यसमाननः ।\nस भूयः सङ्गतैः क्रूरै राक्षसैर्हरिपुङ्गवः ॥५-५३-९॥",
        "index": 9,
        "shloka_num": 9
    },
    {
        "text": "सहस्त्रीबालवृद्धाश्च जग्मुः प्रीतिं निशाचराः ।\nनिबद्धः कृतवान् वीरस्तत्कालसदृशीं मतिम् ॥५-५३-१०॥",
        "index": 10,
        "shloka_num": 10
    },
    {
        "text": "कामं खलु न मे शक्ता निबद्धस्यापि राक्षसाः ।\nछित्त्वा पाशान् समुत्पत्य हन्यामहमिमान् पुनः ॥५-५३-११॥",
        "index": 11,
        "shloka_num": 11
    },
    {
        "text": "यदि भर्तृहितार्थाय चरन्तं भर्तृशासनात् ।\nनिबध्नन्ते दुरात्मानो न तु मे निष्कृतिः कृता ॥५-५३-१२॥",
        "index": 12,
        "shloka_num": 12
    },
    {
        "text": "सर्वेषामेव पर्याप्तो राक्षसानामहं युधि ।\nकिं तु रामस्य प्रीत्यर्थं विषहिष्येऽहमीदृशम् ॥५-५३-१३॥",
        "index": 13,
        "shloka_num": 13
    },
    {
        "text": "लङ्का चारयितव्या मे पुनरेव भवेदिति ।\nरात्रौ नहि सुदृष्टा मे दुर्गकर्मविधानतः ॥५-५३-१४॥",
        "index": 14,
        "shloka_num": 14
    },
    {
        "text": "अवश्यमेव द्रष्टव्या मया लङ्का निशाक्षये ।\nकामं बध्नन्तु मे भूयः पुच्छस्योद्दीपनेन च ॥५-५३-१५॥",
        "index": 15,
        "shloka_num": 15
    },
    {
        "text": "पीडां कुर्वन्ति रक्षांसि न मेऽस्ति मनसः श्रमः ।\nततस्ते संवृताकारं सत्त्ववन्तं महाकपिम् ॥५-५३-१६॥",
        "index": 16,
        "shloka_num": 16
    },
    {
        "text": "परिगृह्य ययुर्हृष्टा राक्षसाः कपिकुञ्जरम् ।\nशङ्खभेरीनिनादैश्च घोषयन्तः स्वकर्मभिः ॥५-५३-१७॥",
        "index": 17,
        "shloka_num": 17
    },
    {
        "text": "राक्षसाः क्रूरकर्माणश्चारयन्ति स्म तां पुरीम् ।\nअन्वीयमानो रक्षोभिर्ययौ सुखमिरन्दमः ॥५-५३-१८॥",
        "index": 18,
        "shloka_num": 18
    },
    {
        "text": "हनूमांश्चारयामास राक्षसानां महापुरीम् ।\nअथापश्यद् विमानानि विचित्राणि महाकपिः ॥५-५३-१९॥",
        "index": 19,
        "shloka_num": 19
    },
    {
        "text": "संवृतान् भूमिभागांश्च सुविभक्तांश्च चत्वरान् ।\nरथ्याश्च गृहसम्बाधाः कपिः शृङ्गाटकानि च ॥५-५३-२०॥",
        "index": 20,
        "shloka_num": 20
    },
    {
        "text": "तथा रथ्योपरथ्याश्च तथैव च गृहान्तरान् ।\nचत्वरेषु चतुष्केषु राजमार्गे तथैव च ॥५-५३-२१॥",
        "index": 21,
        "shloka_num": 21
    },
    {
        "text": "घोषयन्ति कपिं सर्वे चार इत्येव राक्षसाः ।\nस्त्रीबालवृद्धा निर्जग्मुस्तत्र तत्र कुतूहलात् ॥५-५३-२२॥",
        "index": 22,
        "shloka_num": 22
    },
    {
        "text": "तं प्रदीपितलाङ्गूलं हनूमन्तं दिदृक्षवः ।\nदीप्यमाने ततस्तस्य लाङ्गूलाग्रे हनूमतः ॥५-५३-२३॥",
        "index": 23,
        "shloka_num": 23
    },
    {
        "text": "राक्षस्यस्ता विरूपाक्ष्यः शंसुर्देव्यास्तदप्रियम् ।\nयस्त्वया कृतसंवादः सीते ताम्रमुखः कपिः ॥५-५३-२४॥",
        "index": 24,
        "shloka_num": 24
    },
    {
        "text": "लाङ्गूलेन प्रदीप्तेन स एष परिणीयते ।\nश्रुत्वा तद् वचनं क्रूरमात्मापहरणोपमम् ॥५-५३-२५॥",
        "index": 25,
        "shloka_num": 25
    },
    {
        "text": "वैदेही शोकसन्तप्ता हुताशनमुपागमत् ।\nमङ्गलाभिमुखी तस्य सा तदासीन्महाकपेः ॥५-५३-२६॥",
        "index": 26,
        "shloka_num": 26
    },
    {
        "text": "उपतस्थे विशालाक्षी प्रयता हव्यवाहनम् ।\nयद्यस्ति पतिशुश्रूषा यद्यस्ति चरितं तपः ।\nयदि वा त्वेकपत्नीत्वं शीतो भव हनूमतः ॥५-५३-२७॥",
        "index": 27,
        "shloka_num": 27
    },
    {
        "text": "यदि किञ्चिदनुक्रोशस्तस्य मय्यस्ति धीमतः ।\nयदि वा भाग्यशेषो मे शीतो भव हनूमतः ॥५-५३-२८॥",
        "index": 28,
        "shloka_num": 28
    },
    {
        "text": "यदि मां वृत्तसम्पन्नां तत्समागमलालसाम् ।\nस विजानाति धर्मात्मा शीतो भव हनूमतः ॥५-५३-२९॥",
        "index": 29,
        "shloka_num": 29
    },
    {
        "text": "यदि मां तारयेदार्यः सुग्रीवः सत्यसङ्गरः ।\nअस्माद् दुःखाम्बुसंरोधाच्छीतो भव हनूमतः ॥५-५३-३०॥",
        "index": 30,
        "shloka_num": 30
    },
    {
        "text": "ततस्तीक्ष्णार्चिरव्यग्रः प्रदक्षिणशिखोऽनलः ।\nजज्वाल मृगशावाक्ष्याः शंसन्निव शुभं कपेः ॥५-५३-३१॥",
        "index": 31,
        "shloka_num": 31
    },
    {
        "text": "हनूमज्जनकश्चैव पुच्छानलयुतोऽनिलः ।\nववौ स्वास्थ्यकरो देव्याः प्रालेयानिलशीतलः ॥५-५३-३२॥",
        "index": 32,
        "shloka_num": 32
    },
    {
        "text": "दह्यमाने च लाङ्गूले चिन्तयामास वानरः ।\nप्रदीप्तोऽग्निरयं कस्मान्न मां दहति सर्वतः ॥५-५३-३३॥",
        "index": 33,
        "shloka_num": 33
    },
    {
        "text": "दृश्यते च महाज्वालः करोति च न मे रुजम् ।\nशिशिरस्येव सम्पातो लाङ्गूलाग्रे प्रतिष्ठितः ॥५-५३-३४॥",
        "index": 34,
        "shloka_num": 34
    },
    {
        "text": "अथ वा तदिदं व्यक्तं यद् दृष्टं प्लवता मया ।\nरामप्रभावादाश्चर्यं पर्वतः सरितां पतौ ॥५-५३-३५॥",
        "index": 35,
        "shloka_num": 35
    },
    {
        "text": "यदि तावत् समुद्रस्य मैनाकस्य च धीमतः ।\nरामार्थं सम्भ्रमस्तादृक् किमग्निर्न करिष्यति ॥५-५३-३६॥",
        "index": 36,
        "shloka_num": 36
    },
    {
        "text": "सीतायाश्चानृशंस्येन तेजसा राघवस्य च ।\nपितुश्च मम सख्येन न मां दहति पावकः ॥५-५३-३७॥",
        "index": 37,
        "shloka_num": 37
    },
    {
        "text": "भूयः स चिन्तयामास मुहूर्तं कपिकुञ्जरः ।\nकथमस्मद्विधस्येह बन्धनं राक्षसाधमैः ॥५-५३-३८॥",
        "index": 38,
        "shloka_num": 38
    },
    {
        "text": "प्रतिक्रियास्य युक्ता स्यात् सति मह्यं पराक्रमे ।\nततश्छित्त्वा च तान् पाशान् वेगवान् वै महाकपिः ॥५-५३-३९॥",
        "index": 39,
        "shloka_num": 39
    },
    {
        "text": "उत्पपाताथ वेगेन ननाद च महाकपिः ।\nपुरद्वारं ततः श्रीमान् शैलशृङ्गमिवोन्नतम् ॥५-५३-४०॥",
        "index": 40,
        "shloka_num": 40
    },
    {
        "text": "विभक्तरक्षःसम्बाधमाससादानिलात्मजः ।\nस भूत्वा शैलसङ्काशः क्षणेन पुनरात्मवान् ॥५-५३-४१॥",
        "index": 41,
        "shloka_num": 41
    },
    {
        "text": "ह्रस्वतां परमां प्राप्तो बन्धनान्यवशातयत् ।\nविमुक्तश्चाभवच्छ्रीमान् पुनः पर्वतसन्निभः ॥५-५३-४२॥",
        "index": 42,
        "shloka_num": 42
    },
    {
        "text": "वीक्षमाणश्च ददृशे परिघं तोरणाश्रितम् ।\nस तं गृह्य महाबाहुः कालायसपरिष्कृतम् ।\nरक्षिणस्तान् पुनः सर्वान् सूदयामास मारुतिः ॥५-५३-४३॥",
        "index": 43,
        "shloka_num": 43
    },
    {
        "text": "स तान् निहत्वा रणचण्डविक्रमः समीक्षमाणः पुनरेव लङ्काम् ।\nप्रदीप्तलाङ्गूलकृतार्चिमाली प्रकाशितादित्य इवार्चिमाली ॥५-५३-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पावकशैत्यम् नाम त्रिपञ्चाशः सर्गः ॥५-५३॥",
        "index": 45,
        "shloka_num": null
    }
]
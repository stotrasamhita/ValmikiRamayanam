[
    {
        "text": "अथ श्रीमद्वाल्मीकीयरामायणे सुन्दरकाण्डे सुग्रीवहर्षः नाम त्रिषष्ठितमः सर्गः ॥५-६३॥",
        "index": 0,
        "shloka_num": null
    },
    {
        "text": "ततो मूर्ध्ना निपतितं वानरं वानरर्षभः ।\nदृष्ट्वैवोद्विग्नहृदयो वाक्यमेतदुवाच ह ॥५-६३-१॥",
        "index": 1,
        "shloka_num": 1
    },
    {
        "text": "उत्तिष्ठोत्तिष्ठ कस्मात् त्वं पादयोः पतितो मम ।\nअभयं ते प्रदास्यामि सत्यमेवाभिधीयताम् ॥५-६३-२॥",
        "index": 2,
        "shloka_num": 2
    },
    {
        "text": "किं सम्भ्रमाद्धितं कृत्स्नं ब्रूहि यद् वक्तुमर्हसि ।\nकच्चिन्मधुवने स्वस्ति श्रोतुमिच्छामि वानर ॥५-६३-३॥",
        "index": 3,
        "shloka_num": 3
    },
    {
        "text": "स समाश्वासितस्तेन सुग्रीवेण महात्मना ।\nउत्थाय स महाप्राज्ञो वाक्यं दधिमुखोऽब्रवीत् ॥५-६३-४॥",
        "index": 4,
        "shloka_num": 4
    },
    {
        "text": "नैवर्क्षरजसा राजन् न त्वया न च वालिना ।\nवनं निसृष्टपूर्वं ते नाशितं तत्तु वानरैः ॥५-६३-५॥",
        "index": 5,
        "shloka_num": 5
    },
    {
        "text": "न्यवारयमहं सर्वान् सहैभिर्वनचारिभिः ।\nअचिन्तयित्वा मां हृष्टा भक्षयन्ति पिबन्ति च ॥५-६३-६॥",
        "index": 6,
        "shloka_num": 6
    },
    {
        "text": "एभिः प्रधर्षणायां च वारितं वनपालकैः ।\nमामप्यचिन्तयन् देव भक्षयन्ति वनौकसः ॥५-६३-७॥",
        "index": 7,
        "shloka_num": 7
    },
    {
        "text": "शिष्टमत्रापविध्यन्ति भक्षयन्ति तथापरे ।\nनिवार्यमाणास्ते सर्वे भ्रुकुटिं दर्शयन्ति हि ॥५-६३-८॥",
        "index": 8,
        "shloka_num": 8
    },
    {
        "text": "इमे हि संरब्धतरास्तदा तैः सम्प्रधर्षिताः ।\nनिवार्यन्ते वनात् तस्मात् क्रुद्धैर्वानरपुङ्गवैः ॥५-६३-९॥",
        "index": 9,
        "shloka_num": 9
    },
    {
        "text": "ततस्तैर्बहुभिर्वीरैर्वानरैर्वानरर्षभाः ।\nसंरक्तनयनैः क्रोधाद्धरयः सम्प्रधर्षिताः ॥५-६३-१०॥",
        "index": 10,
        "shloka_num": 10
    },
    {
        "text": "पाणिभिर्निहताः केचित् केचिज्जानुभिराहताः ।\nप्रकृष्टाश्च तदा कामं देवमार्गं च दर्शिताः ॥५-६३-११॥",
        "index": 11,
        "shloka_num": 11
    },
    {
        "text": "एवमेते हताः शूरास्त्वयि तिष्ठति भर्तरि ।\nकृत्स्नं मधुवनं चैव प्रकामं तैश्च भक्ष्यते ॥५-६३-१२॥",
        "index": 12,
        "shloka_num": 12
    },
    {
        "text": "एवं विज्ञाप्यमानं तं सुग्रीवं वानरर्षभम् ।\nअपृच्छत् तं महाप्राज्ञो लक्ष्मणः परवीरहा ॥५-६३-१३॥",
        "index": 13,
        "shloka_num": 13
    },
    {
        "text": "किमयं वानरो राजन् वनपः प्रत्युपस्थितः ।\nकिं चार्थमभिनिर्दिश्य दुःखितो वाक्यमब्रवीत् ॥५-६३-१४॥",
        "index": 14,
        "shloka_num": 14
    },
    {
        "text": "एवमुक्तस्तु सुग्रीवो लक्ष्मणेन महात्मना ।\nलक्ष्मणं प्रत्युवाचेदं वाक्यं वाक्यविशारदः ॥५-६३-१५॥",
        "index": 15,
        "shloka_num": 15
    },
    {
        "text": "आर्य लक्ष्मण सम्प्राह वीरो दधिमुखः कपिः ।\nअङ्गदप्रमुखैर्वीरैर्भक्षितं मधु वानरैः ॥५-६३-१६॥",
        "index": 16,
        "shloka_num": 16
    },
    {
        "text": "नैषामकृतकार्याणामीदृशः स्याद् व्यतिक्रमः ।\nवनं यदभिपन्नास्ते साधितं कर्म तद् ध्रुवम् ॥५-६३-१७॥",
        "index": 17,
        "shloka_num": 17
    },
    {
        "text": "वारयन्तो भृशं प्राप्ताः पाला जानुभिराहताः ।\nतथा न गणितश्चायं कपिर्दधिमुखो बली ॥५-६३-१८॥",
        "index": 18,
        "shloka_num": 18
    },
    {
        "text": "पतिर्मम वनस्यायमस्माभिः स्थापितः स्वयम् ।\nदृष्टा देवी न सन्देहो न चान्येन हनूमता ॥५-६३-१९॥",
        "index": 19,
        "shloka_num": 19
    },
    {
        "text": "न ह्यन्यः साधने हेतुः कर्मणोऽस्य हनूमतः ।\nकार्यसिद्धिर्हनुमति मतिश्च हरिपुङ्गवे ॥५-६३-२०॥",
        "index": 20,
        "shloka_num": 20
    },
    {
        "text": "व्यवसायश्च वीर्यं च श्रुतं चापि प्रतिष्ठितम् ।\nजाम्बवान् यत्र नेता स्यादङ्गदश्च महाबलः ॥५-६३-२१॥",
        "index": 21,
        "shloka_num": 21
    },
    {
        "text": "हनूमांश्चाप्यधिष्ठाता न तत्र गतिरन्यथा ।\nअङ्गदप्रमुखैर्वीरैर्हतं मधुवनं किल ॥५-६३-२२॥",
        "index": 22,
        "shloka_num": 22
    },
    {
        "text": "विचित्य दक्षिणामाशामागतैर्हरिपुङ्गवैः ।\nआगतैश्चाप्रधृष्यं तद्धतं मधुवनं हि तैः ॥५-६३-२३॥",
        "index": 23,
        "shloka_num": 23
    },
    {
        "text": "धर्षितं च वनं कृत्स्नमुपयुक्तं तु वानरैः ।\nपातिता वनपालास्ते तदा जानुभिराहताः ॥५-६३-२४॥",
        "index": 24,
        "shloka_num": 24
    },
    {
        "text": "एतदर्थमयं प्राप्तो वक्तुं मधुरवागिह ।\nनाम्ना दधिमुखो नाम हरिः प्रख्यातविक्रमः ॥५-६३-२५॥",
        "index": 25,
        "shloka_num": 25
    },
    {
        "text": "दृष्टा सीता महाबाहो सौमित्रे पश्य तत्त्वतः ।\nअभिगम्य यथा सर्वे पिबन्ति मधु वानराः ॥५-६३-२६॥",
        "index": 26,
        "shloka_num": 26
    },
    {
        "text": "न चाप्यदृष्ट्वा वैदेहीं विश्रुताः पुरुषर्षभ ।\nवनं दत्तवरं दिव्यं धर्षयेयुर्वनौकसः ॥५-६३-२७॥",
        "index": 27,
        "shloka_num": 27
    },
    {
        "text": "ततः प्रहृष्टो धर्मात्मा लक्ष्मणः सहराघवः ।\nश्रुत्वा कर्णसुखां वाणीं सुग्रीववदनाच्च्युताम् ॥५-६३-२८॥",
        "index": 28,
        "shloka_num": 28
    },
    {
        "text": "प्राहृष्यत भृशं रामो लक्ष्मणश्च महायशाः ।\nश्रुत्वा दधिमुखस्यैवं सुग्रीवस्तु प्रहृष्य च ॥५-६३-२९॥",
        "index": 29,
        "shloka_num": 29
    },
    {
        "text": "वनपालं पुनर्वाक्यं सुग्रीवः प्रत्यभाषत ।\nप्रीतोऽस्मि सोऽहं यद्भुक्तं वनं तैः कृतकर्मभिः ॥५-६३-३०॥",
        "index": 30,
        "shloka_num": 30
    },
    {
        "text": "धर्षितं मर्षणीयं च चेष्टितं कृतकर्मणाम् ।\nगच्छ शीघ्रं मधुवनं संरक्षस्व त्वमेव हि ।\nशीघ्रं प्रेषय सर्वांस्तान् हनूमत्प्रमुखान् कपीन् ॥५-६३-३१॥",
        "index": 31,
        "shloka_num": 31
    },
    {
        "text": "इच्छामि शीघ्रं हनुमत्प्रधानान्शाखामृगांस्तान् मृगराजदर्पान् ।\nप्रष्टुं कृतार्थान् सह राघवाभ्यां श्रोतुं च सीताधिगमे प्रयत्नम् ॥५-६३-३२॥",
        "index": 32,
        "shloka_num": 32
    },
    {
        "text": "प्रीतिस्फीताक्षौ सम्प्रहृष्टौ कुमारौ दृष्ट्वा सिद्धार्थौ वानराणां च राजा ।\nअङ्गैः प्रहृष्टैः कार्यसिद्धिं विदित्वा बाह्वोरासन्नामतिमात्रं ननन्द ॥५-६३-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सुग्रीवहर्षः नाम त्रिषष्ठितमः सर्गः ॥५-६३॥",
        "index": 34,
        "shloka_num": null
    }
]
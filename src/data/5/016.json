[
    {
        "text": "अथ श्रीमद्वाल्मीकीयरामायणे सुन्दरकाण्डे हनूमत्परीतापः नाम षोडशः सर्गः ॥५-१६॥",
        "index": 0,
        "shloka_num": null
    },
    {
        "text": "प्रशस्य तु प्रशस्तव्यां सीतां तां हरिपुङ्गवः ।\nगुणाभिरामं रामं च पुनश्चिन्तापरोऽभवत् ॥५-१६-१॥",
        "index": 1,
        "shloka_num": 1
    },
    {
        "text": "स मुहूर्तमिव ध्यात्वा बाष्पपर्याकुलेक्षणः ।\nसीतामाश्रित्य तेजस्वी हनूमान् विललाप ह ॥५-१६-२॥",
        "index": 2,
        "shloka_num": 2
    },
    {
        "text": "मान्या गुरुविनीतस्य लक्ष्मणस्य गुरुप्रिया ।\nयदि सीता हि दुःखार्ता कालो हि दुरतिक्रमः ॥५-१६-३॥",
        "index": 3,
        "shloka_num": 3
    },
    {
        "text": "रामस्य व्यवसायज्ञा लक्ष्मणस्य च धीमतः ।\nनात्यर्थं क्षुभ्यते देवी गङ्गेव जलदागमे ॥५-१६-४॥",
        "index": 4,
        "shloka_num": 4
    },
    {
        "text": "तुल्यशीलवयोवृत्तां तुल्याभिजनलक्षणाम् ।\nराघवोऽर्हति वैदेहीं तं चेयमसितेक्षणा ॥५-१६-५॥",
        "index": 5,
        "shloka_num": 5
    },
    {
        "text": "तां दृष्ट्वा नवहेमाभां लोककान्तामिव श्रियम् ।\nजगाम मनसा रामं वचनं चेदमब्रवीत् ॥५-१६-६॥",
        "index": 6,
        "shloka_num": 6
    },
    {
        "text": "अस्या हेतोर्विशालाक्ष्या हतो वाली महाबलः ।\nरावणप्रतिमो वीर्ये कबन्धश्च निपातितः ॥५-१६-७॥",
        "index": 7,
        "shloka_num": 7
    },
    {
        "text": "विराधश्च हतः सङ्ख्ये राक्षसो भीमविक्रमः ।\nवने रामेण विक्रम्य महेन्द्रेणेव शम्बरः ॥५-१६-८॥",
        "index": 8,
        "shloka_num": 8
    },
    {
        "text": "चतुर्दश सहस्राणि रक्षसां भीमकर्मणाम् ।\nनिहतानि जनस्थाने शरैरग्निशिखोपमैः ॥५-१६-९॥",
        "index": 9,
        "shloka_num": 9
    },
    {
        "text": "खरश्च निहतः सङ्ख्ये त्रिशिराश्च निपातितः ।\nदूषणश्च महातेजा रामेण विदितात्मना ॥५-१६-१०॥",
        "index": 10,
        "shloka_num": 10
    },
    {
        "text": "ऐश्वर्यं वानराणां च दुर्लभं वालिपालितम् ।\nअस्या निमित्ते सुग्रीवः प्राप्तवाँल्लोकविश्रुतः ॥५-१६-११॥",
        "index": 11,
        "shloka_num": 11
    },
    {
        "text": "सागरश्च मयाऽऽक्रान्तः श्रीमान् नदनदीपतिः ।\nअस्या हेतोर्विशालाक्ष्याः पुरी चेयं निरीक्षिता ॥५-१६-१२॥",
        "index": 12,
        "shloka_num": 12
    },
    {
        "text": "यदि रामः समुद्रान्तां मेदिनीं परिवर्तयेत् ।\nअस्याः कृते जगच्चापि युक्तमित्येव मे मतिः ॥५-१६-१३॥",
        "index": 13,
        "shloka_num": 13
    },
    {
        "text": "राज्यं वा त्रिषु लोकेषु सीता वा जनकात्मजा ।\nत्रैलोक्यराज्यं सकलं सीताया नाप्नुयात् कलाम् ॥५-१६-१४॥",
        "index": 14,
        "shloka_num": 14
    },
    {
        "text": "इयं सा धर्मशीलस्य जनकस्य महात्मनः ।\nसुता मैथिलराजस्य सीता भर्तृदृढव्रता ॥५-१६-१५॥",
        "index": 15,
        "shloka_num": 15
    },
    {
        "text": "उत्थिता मेदिनीं भित्त्वा क्षेत्रे हलमुखक्षते ।\nपद्मरेणुनिभैः कीर्णा शुभैः केदारपांसुभिः ॥५-१६-१६॥",
        "index": 16,
        "shloka_num": 16
    },
    {
        "text": "विक्रान्तस्यार्यशीलस्य संयुगेष्वनिवर्तिनः ।\nस्नुषा दशरथस्यैषा ज्येष्ठा राज्ञो यशस्विनी ॥५-१६-१७॥",
        "index": 17,
        "shloka_num": 17
    },
    {
        "text": "धर्मज्ञस्य कृतज्ञस्य रामस्य विदितात्मनः ।\nइयं सा दयिता भार्या राक्षसीवशमागता ॥५-१६-१८॥",
        "index": 18,
        "shloka_num": 18
    },
    {
        "text": "सर्वान् भोगान् परित्यज्य भर्तृस्नेहबलात् कृता ।\nअचिन्तयित्वा कष्टानि प्रविष्टा निर्जनं वनम् ॥५-१६-१९॥",
        "index": 19,
        "shloka_num": 19
    },
    {
        "text": "सन्तुष्टा फलमूलेन भर्तृशुश्रूषणापरा ।\nया परां भजते प्रीतिं वनेऽपि भवने यथा ॥५-१६-२०॥",
        "index": 20,
        "shloka_num": 20
    },
    {
        "text": "सेयं कनकवर्णाङ्गी नित्यं सुस्मितभाषिणी ।\nसहते यातनामेतामनर्थानामभागिनी ॥५-१६-२१॥",
        "index": 21,
        "shloka_num": 21
    },
    {
        "text": "इमां तु शीलसम्पन्नां द्रष्टुमिच्छति राघवः ।\nरावणेन प्रमथितां प्रपामिव पिपासितः ॥५-१६-२२॥",
        "index": 22,
        "shloka_num": 22
    },
    {
        "text": "अस्या नूनं पुनर्लाभाद् राघवः प्रीतिमेष्यति ।\nराजा राज्यपरिभ्रष्टः पुनः प्राप्येव मेदिनीम् ॥५-१६-२३॥",
        "index": 23,
        "shloka_num": 23
    },
    {
        "text": "कामभोगैः परित्यक्ता हीना बन्धुजनेन च ।\nधारयत्यात्मनो देहं तत्समागमकाङ्क्षिणी ॥५-१६-२४॥",
        "index": 24,
        "shloka_num": 24
    },
    {
        "text": "नैषा पश्यति राक्षस्यो नेमान् पुष्पफलद्रुमान् ।\nएकस्थहृदया नूनं राममेवानुपश्यति ॥५-१६-२५॥",
        "index": 25,
        "shloka_num": 25
    },
    {
        "text": "भर्ता नाम परं नार्याः शोभनं भूषणादपि ।\nएषा हि रहिता तेन शोभनार्हा न शोभते ॥५-१६-२६॥",
        "index": 26,
        "shloka_num": 26
    },
    {
        "text": "दुष्करं कुरुते रामो हीनो यदनया प्रभुः ।\nधारयत्यात्मनो देहं न दुःखेनावसीदति ॥५-१६-२७॥",
        "index": 27,
        "shloka_num": 27
    },
    {
        "text": "इमामसितकेशान्तां शतपत्रनिभेक्षणाम् ।\nसुखार्हां दुःखितां ज्ञात्वा ममापि व्यथितं मनः ॥५-१६-२८॥",
        "index": 28,
        "shloka_num": 28
    },
    {
        "text": "क्षितिक्षमा पुष्करसन्निभेक्षणा या रक्षिता राघवलक्ष्मणाभ्याम् ।\nसा राक्षसीभिर्विकृतेक्षणाभिः संरक्ष्यते सम्प्रति वृक्षमूले ॥५-१६-२९॥",
        "index": 29,
        "shloka_num": 29
    },
    {
        "text": "हिमहतनलिनीव नष्टशोभा व्यसनपरम्परया निपीड्यमाना ।\nसहचररहितेव चक्रवाकी जनकसुता कृपणां दशां प्रपन्ना ॥५-१६-३०॥",
        "index": 30,
        "shloka_num": 30
    },
    {
        "text": "अस्या हि पुष्पावनताग्रशाखाः शोकं दृढं वै जनयन्त्यशोकाः ।\nहिमव्यपायेन च शीतरश्मिरभ्युत्थितो नैकसहस्ररश्मिः ॥५-१६-३१॥",
        "index": 31,
        "shloka_num": 31
    },
    {
        "text": "इत्येवमर्थं कपिरन्ववेक्ष्य सीतेयमित्येव तु जातबुद्धिः ।\nसंश्रित्य तस्मिन् निषसाद वृक्षे बली हरीणामृषभस्तरस्वी ॥५-१६-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनूमत्परीतापः नाम षोडशः सर्गः ॥५-१६॥",
        "index": 33,
        "shloka_num": null
    }
]
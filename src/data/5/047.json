[
    {
        "text": "अथ श्रीमद्वाल्मीकीयरामायणे सुन्दरकाण्डे अक्षकुमारवधः नाम सप्तचत्वारिंशः सर्गः ॥५-४७॥",
        "index": 0,
        "shloka_num": null
    },
    {
        "text": "सेनापतीन् पञ्च स तु प्रमापितान् हनूमता सानुचरान् सवाहनान् ।\nनिशम्य राजा समरोद्धतोन्मुखं कुमारमक्षं प्रसमैक्षताक्षम् ॥५-४७-१॥",
        "index": 1,
        "shloka_num": 1
    },
    {
        "text": "स तस्य दृष्ट्यर्पणसम्प्रचोदितः प्रतापवान् काञ्चनचित्रकार्मुकः ।\nसमुत्पपाताथ सदस्युदीरितो द्विजातिमुख्यैर्हविषेव पावकः ॥५-४७-२॥",
        "index": 2,
        "shloka_num": 2
    },
    {
        "text": "ततो महान् बालदिवाकरप्रभं प्रतप्तजाम्बूनदजालसंततम् ।\nरथं समास्थाय ययौ स वीर्यवान् महाहरिं तं प्रति नैर्ऋतर्षभः ॥५-४७-३॥",
        "index": 3,
        "shloka_num": 3
    },
    {
        "text": "ततस्तपःसंग्रहसंचयार्जितं प्रतप्तजाम्बूनदजालचित्रितम् ।\nपताकिनं रत्नविभूषितध्वजं मनोजवाष्टाश्ववरैः सुयोजितम् ॥५-४७-४॥",
        "index": 4,
        "shloka_num": 4
    },
    {
        "text": "सुरासुराधृष्यमसङ्गचारिणं तडित्प्रभं व्योमचरं समाहितम् ।\nसतूणमष्टासिनिबद्धबन्धुरं यथाक्रमावेशितशक्तितोमरम् ॥५-४७-५॥",
        "index": 5,
        "shloka_num": 5
    },
    {
        "text": "विराजमानं प्रतिपूर्णवस्तुना सहेमदाम्ना शशिसूर्यवर्चसा ।\nदिवाकराभं रथमास्थितस्ततः स निर्जगामामरतुल्यविक्रमः ॥५-४७-६॥",
        "index": 6,
        "shloka_num": 6
    },
    {
        "text": "स पूरयन् खं च महीं च साचलां तुरङ्गमातङ्गमहारथस्वनैः ।\nबलैः समेतैः सहतोरणस्थितं समर्थमासीनमुपागमत् कपिम् ॥५-४७-७॥",
        "index": 7,
        "shloka_num": 7
    },
    {
        "text": "स तं समासाद्य हरिं हरीक्षणो युगान्तकालाग्निमिव प्रजाक्षये ।\nअवस्थितं विस्मितजातसम्भ्रमं समैक्षताक्षो बहुमानचक्षुषा ॥५-४७-८॥",
        "index": 8,
        "shloka_num": 8
    },
    {
        "text": "स तस्य वेगं च कपेर्महात्मनः पराक्रमं चारिषु रावणात्मजः ।\nविचारयन् स्वं च बलं महाबलो युगक्षये सूर्य इवाभिवर्धत ॥५-४७-९॥",
        "index": 9,
        "shloka_num": 9
    },
    {
        "text": "स जातमन्युः प्रसमीक्ष्य विक्रमं स्थितः स्थिरः संयति दुर्निवारणम् ।\nसमाहितात्मा हनुमन्तमाहवे प्रचोदयामास शितैः शरैस्त्रिभिः ॥५-४७-१०॥",
        "index": 10,
        "shloka_num": 10
    },
    {
        "text": "ततः कपिं तं प्रसमीक्ष्य गर्वितं जितश्रमं शत्रुपराजयोचितम् ।\nअवैक्षताक्षः समुदीर्णमानसं सबाणपाणिः प्रगृहीतकार्मुकः ॥५-४७-११॥",
        "index": 11,
        "shloka_num": 11
    },
    {
        "text": "स हेमनिष्काङ्गदचारुकुण्डलः समाससादाशुपराक्रमः कपिम् ।\nतयोर्बभूवाप्रतिमः समागमः सुरासुराणामपि सम्भ्रमप्रदः ॥५-४७-१२॥",
        "index": 12,
        "shloka_num": 12
    },
    {
        "text": "ररास भूमिर्न तताप भानुमान् ववौ न वायुः प्रचचाल चाचलः ।\nकपेः कुमारस्य च वीर्यसंयुगं ननाद च द्यौरुदधिश्च चुक्षुभे ॥५-४७-१३॥",
        "index": 13,
        "shloka_num": 13
    },
    {
        "text": "स तस्य वीरः सुमुखान् पतत्रिणः सुवर्णपुङ्खान् सविषानिवोरगान् ।\nसमाधिसंयोगविमोक्षतत्त्वविच्छरानथ त्रीन् कपिमूर्ध्न्यताडयत् ॥५-४७-१४॥",
        "index": 14,
        "shloka_num": 14
    },
    {
        "text": "स तैः शरैर्मूर्ध्नि समं निपातितैः क्षरन्नसृग्दिग्धविवृत्तनेत्रः ।\nनवोदितादित्यनिभः शरांशुमान् व्यराजतादित्य इवांशुमालिकः ॥५-४७-१५॥",
        "index": 15,
        "shloka_num": 15
    },
    {
        "text": "ततः प्लवङ्गाधिपमन्त्रिसत्तमः समीक्ष्य तं राजवरात्मजं रणे ।\nउदग्रचित्रायुधचित्रकार्मुकं जहर्ष चापूर्यत चाहवोन्मुखः ॥५-४७-१६॥",
        "index": 16,
        "shloka_num": 16
    },
    {
        "text": "स मन्दराग्रस्थ इवांशुमाली विवृद्धकोपो बलवीर्यसंवृतः ।\nकुमारमक्षं सबलं सवाहनं ददाह नेत्राग्निमरीचिभिस्तदा ॥५-४७-१७॥",
        "index": 17,
        "shloka_num": 17
    },
    {
        "text": "ततः स बाणासनशक्रकार्मुकः शरप्रवर्षो युधि राक्षसाम्बुदः ।\nशरान् मुमोचाशु हरीश्वराचले बलाहको वृष्टिमिवाचलोत्तमे ॥५-४७-१८॥",
        "index": 18,
        "shloka_num": 18
    },
    {
        "text": "कपिस्ततस्तं रणचण्डविक्रमं प्रवृद्धतेजोबलवीर्यसायकम् ।\nकुमारमक्षं प्रसमीक्ष्य संयुगे ननाद हर्षाद् घनतुल्यनिःस्वनः ॥५-४७-१९॥",
        "index": 19,
        "shloka_num": 19
    },
    {
        "text": "स बालभावाद् युधि वीर्यदर्पितः प्रवृद्धमन्युः क्षतजोपमेक्षणः ।\nसमाससादाप्रतिमं रणे कपिं गजो महाकूपमिवावृतं तृणैः ॥५-४७-२०॥",
        "index": 20,
        "shloka_num": 20
    },
    {
        "text": "स तेन बाणैः प्रसभं निपातितैश्चकार नादं घननादनिःस्वनः ।\nसमुत्सहेनाशु नभः समारुजन् भुजोरुविक्षेपणघोरदर्शनः ॥५-४७-२१॥",
        "index": 21,
        "shloka_num": 21
    },
    {
        "text": "तमुत्पतन्तं समभिद्रवद् बली स राक्षसानां प्रवरः प्रतापवान् ।\nरथी रथश्रेष्ठतरः किरन् शरैः पयोधरः शैलमिवाश्मवृष्टिभिः ॥५-४७-२२॥",
        "index": 22,
        "shloka_num": 22
    },
    {
        "text": "स ताञ्छरांस्तस्य हरिर्विमोक्षयंश्चचार वीरः पथि वायुसेविते ।\nशरान्तरे मारुतवद् विनिष्पतन् मनोजवः संयति भीमविक्रमः ॥५-४७-२३॥",
        "index": 23,
        "shloka_num": 23
    },
    {
        "text": "तमात्तबाणासनमाहवोन्मुखं खमास्तृणन्तं विविधैः शरोत्तमैः ।\nअवैक्षताक्षं बहुमानचक्षुषा जगाम चिन्तां स च मारुतात्मजः ॥५-४७-२४॥",
        "index": 24,
        "shloka_num": 24
    },
    {
        "text": "ततः शरैर्भिन्नभुजान्तरः कपिः कुमारवर्येण महात्मना नदन् ।\nमहाभुजः कर्मविशेषतत्त्वविद् विचिन्तयामास रणे पराक्रमम् ॥५-४७-२५॥",
        "index": 25,
        "shloka_num": 25
    },
    {
        "text": "अबालवद् बालदिवाकरप्रभः करोत्ययं कर्म महन्महाबलः ।\nन चास्य सर्वाहवकर्मशालिनः प्रमापणे मे मतिरत्र जायते ॥५-४७-२६॥",
        "index": 26,
        "shloka_num": 26
    },
    {
        "text": "अयं महात्मा च महांश्च वीर्यतः समाहितश्चातिसहश्च संयुगे ।\nअसंशयं कर्मगुणोदयादयं सनागयक्षैर्मुनिभिश्च पूजितः ॥५-४७-२७॥",
        "index": 27,
        "shloka_num": 27
    },
    {
        "text": "पराक्रमोत्साहविवृद्धमानसःसमीक्षते मां प्रमुखोऽग्रतः स्थितः ।\nपराक्रमो ह्यस्य मनांसि कम्पयेत् सुरासुराणामपि शीघ्रकारिणः ॥५-४७-२८॥",
        "index": 28,
        "shloka_num": 28
    },
    {
        "text": "न खल्वयं नाभिभवेदुपेक्षितः पराक्रमो ह्यस्य रणे विवर्धते ।\nप्रमापणं ह्यस्य ममाद्य रोचते न वर्धमानोऽग्निरुपेक्षितुं क्षमः ॥५-४७-२९॥",
        "index": 29,
        "shloka_num": 29
    },
    {
        "text": "इति प्रवेगं तु परस्य तर्कयन् स्वकर्मयोगं च विधाय वीर्यवान् ।\nचकार वेगं तु महाबलस्तदा मतिं च चक्रेऽस्य वधे तदानीम् ॥५-४७-३०॥",
        "index": 30,
        "shloka_num": 30
    },
    {
        "text": "स तस्य तानष्ट वरान् महाहयान् समाहितान् भारसहान् विवर्तने ।\nजघान वीरः पथि वायुसेविते तलप्रहारैः पवनात्मजः कपिः ॥५-४७-३१॥",
        "index": 31,
        "shloka_num": 31
    },
    {
        "text": "ततस्तलेनाभिहतो महारथः स तस्य पिङ्गाधिपमन्त्रिनिर्जितः ।\nस भग्ननीडः परिवृत्तकूबरः पपात भूमौ हतवाजिरम्बरात् ॥५-४७-३२॥",
        "index": 32,
        "shloka_num": 32
    },
    {
        "text": "स तं परित्यज्य महारथो रथं सकार्मुकः खड्गधरः खमुत्पतन् ।\nततोऽभियोगादृषिरुग्रवीर्यवान् विहाय देहं मरुतामिवालयम् ॥५-४७-३३॥",
        "index": 33,
        "shloka_num": 33
    },
    {
        "text": "कपिस्ततस्तं विचरन्तमम्बरे पतत्त्रिराजानिलसिद्धसेविते ।\nसमेत्य तं मारुतवेगविक्रमः क्रमेण जग्राह च पादयोर्दृढम् ॥५-४७-३४॥",
        "index": 34,
        "shloka_num": 34
    },
    {
        "text": "स तं समाविध्य सहस्रशः कपिर्महोरगं गृह्य इवाण्डजेश्वरः ।\nमुमोच वेगात् पितृतुल्यविक्रमो महीतले संयति वानरोत्तमः ॥५-४७-३५॥",
        "index": 35,
        "shloka_num": 35
    },
    {
        "text": "स भग्नबाहूरुकटीपयोधरः क्षरन्नसृङ्निर्मथितास्थिलोचनः ।\nसम्भिन्नसंधिः प्रविकीर्णबन्धनो हतः क्षितौ वायुसुतेन राक्षसः ॥५-४७-३६॥",
        "index": 36,
        "shloka_num": 36
    },
    {
        "text": "महाकपिर्भूमितले निपीड्य तं चकार रक्षोऽधिपतेर्महद्भयम् ।\nमहर्षिभिश्चक्रचरैः समागतैः समेत्य भूतैश्च सयक्षपन्नगैः ।\nसुरैश्च सेन्द्रैर्भृशजातविस्मयैर्हते कुमारे स कपिर्निरीक्षितः ॥५-४७-३७॥",
        "index": 37,
        "shloka_num": 37
    },
    {
        "text": "निहत्य तं वज्रिसुतोपमं रणे कुमारमक्षं क्षतजोपमेक्षणम् ।\nतदेव वीरोऽभिजगाम तोरणं कृतक्षणः काल इव प्रजाक्षये ॥५-४७-३८॥",
        "index": 38,
        "shloka_num": 38
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अक्षकुमारवधः नाम सप्तचत्वारिंशः सर्गः ॥५-४७॥",
        "index": 39,
        "shloka_num": null
    }
]
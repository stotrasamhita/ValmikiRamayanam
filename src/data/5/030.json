[
    {
        "text": "अथ श्रीमद्वाल्मीकीयरामायणे सुन्दरकाण्डे हनुमत्कृत्याकृत्यविचिन्तनम् नाम त्रिंशः सर्गः ॥५-३०॥",
        "index": 0,
        "shloka_num": null
    },
    {
        "text": "हनुमानपि विक्रान्तः सर्वं शुश्राव तत्त्वतः ।\nसीतायास्त्रिजटायाश्च राक्षसीनां च तर्जितम् ॥५-३०-१॥",
        "index": 1,
        "shloka_num": 1
    },
    {
        "text": "अवेक्षमाणस्तां देवीं देवतामिव नन्दने ।\nततो बहुविधां चिन्तां चिन्तयामास वानरः ॥५-३०-२॥",
        "index": 2,
        "shloka_num": 2
    },
    {
        "text": "यां कपीनां सहस्राणि सुबहून्ययुतानि च ।\nदिक्षु सर्वासु मार्गन्ते सेयमासादिता मया ॥५-३०-३॥",
        "index": 3,
        "shloka_num": 3
    },
    {
        "text": "चारेण तु सुयुक्तेन शत्रोः शक्तिमवेक्षता ।\nगूढेन चरता तावदवेक्षितमिदं मया ॥५-३०-४॥",
        "index": 4,
        "shloka_num": 4
    },
    {
        "text": "राक्षसानां विशेषश्च पुरी चेयं निरीक्षिता ।\nराक्षसाधिपतेरस्य प्रभावो रावणस्य च ॥५-३०-५॥",
        "index": 5,
        "shloka_num": 5
    },
    {
        "text": "यथा तस्याप्रमेयस्य सर्वसत्त्वदयावतः ।\nसमाश्वासयितुं भार्यां पतिदर्शनकांक्षिणीम् ॥५-३०-६॥",
        "index": 6,
        "shloka_num": 6
    },
    {
        "text": "अहमाश्वासयाम्येनां पूर्णचन्द्रनिभाननाम् ।\nअदृष्टदुःखां दुःखस्य न ह्यन्तमधिगच्छतीम् ॥५-३०-७॥",
        "index": 7,
        "shloka_num": 7
    },
    {
        "text": "यदि ह्यहं सतीमेनां शोकोपहतचेतनाम् ।\nअनाश्वास्य गमिष्यामि दोषवद् गमनं भवेत् ॥५-३०-८॥",
        "index": 8,
        "shloka_num": 8
    },
    {
        "text": "गते हि मयि तत्रेयं राजपुत्री यशस्विनी ।\nपरित्राणमपश्यन्ती जानकी जीवितं त्यजेत् ॥५-३०-९॥",
        "index": 9,
        "shloka_num": 9
    },
    {
        "text": "यथा च स महाबाहुः पूर्णचन्द्रनिभाननः ।\nसमाश्वासयितुं न्याय्यः सीतादर्शनलालसः ॥५-३०-१०॥",
        "index": 10,
        "shloka_num": 10
    },
    {
        "text": "निशाचरीणां प्रत्यक्षमक्षमं चाभिभाषितम् ।\nकथं नु खलु कर्तव्यमिदं कृच्छ्रगतो ह्यहम् ॥५-३०-११॥",
        "index": 11,
        "shloka_num": 11
    },
    {
        "text": "अनेन रात्रिशेषेण यदि नाश्वास्यते मया ।\nसर्वथा नास्ति संदेहः परित्यक्ष्यति जीवितम् ॥५-३०-१२॥",
        "index": 12,
        "shloka_num": 12
    },
    {
        "text": "रामस्तु यदि पृच्छेन्मां किं मां सीताब्रवीद्वचः ।\nकिमहं तं प्रतिब्रूयामसम्भाष्य सुमध्यमाम् ॥५-३०-१३॥",
        "index": 13,
        "shloka_num": 13
    },
    {
        "text": "सीतासंदेशरहितं मामितस्त्वरया गतम् ।\nनिर्दहेदपि काकुत्स्थः क्रोधतीव्रेण चक्षुषा ॥५-३०-१४॥",
        "index": 14,
        "shloka_num": 14
    },
    {
        "text": "यदि वोद्योजयिष्यामि भर्तारं रामकारणात् ।\nव्यर्थमागमनं तस्य ससैन्यस्य भविष्यति ॥५-३०-१५॥",
        "index": 15,
        "shloka_num": 15
    },
    {
        "text": "अन्तरं त्वहमासाद्य राक्षसीनामवस्थितः ।\nशनैराश्वासयाम्यद्य संतापबहुलामिमाम् ॥५-३०-१६॥",
        "index": 16,
        "shloka_num": 16
    },
    {
        "text": "अहं ह्यतितनुश्चैव वानरश्च विशेषतः ।\nवाचं चोदाहरिष्यामि मानुषीमिह संस्कृताम् ॥५-३०-१७॥",
        "index": 17,
        "shloka_num": 17
    },
    {
        "text": "यदि वाचं प्रदास्यामि द्विजातिरिव संस्कृताम् ।\nरावणं मन्यमाना मां सीता भीता भविष्यति ॥५-३०-१८॥",
        "index": 18,
        "shloka_num": 18
    },
    {
        "text": "अवश्यमेव वक्तव्यं मानुषं वाक्यमर्थवत् ।\nमया सान्त्वयितुं शक्या नान्यथेयमनिन्दिता ॥५-३०-१९॥",
        "index": 19,
        "shloka_num": 19
    },
    {
        "text": "सेयमालोक्य मे रूपं जानकी भाषितं तथा ।\nरक्षोभिस्त्रासिता पूर्वं भूयस्त्रासमुपैष्यति ॥५-३०-२०॥",
        "index": 20,
        "shloka_num": 20
    },
    {
        "text": "ततो जातपरित्रासा शब्दं कुर्यान्मनस्विनी ।\nजानाना मां विशालाक्षी रावणं कामरूपिणम् ॥५-३०-२१॥",
        "index": 21,
        "shloka_num": 21
    },
    {
        "text": "सीतया च कृते शब्दे सहसा राक्षसीगणः ।\nनानाप्रहरणो घोरः समेयादन्तकोपमः ॥५-३०-२२॥",
        "index": 22,
        "shloka_num": 22
    },
    {
        "text": "ततो मां सम्परिक्षिप्य सर्वतो विकृताननाः ।\nवधे च ग्रहणे चैव कुर्युर्यत्नं महाबलाः ॥५-३०-२३॥",
        "index": 23,
        "shloka_num": 23
    },
    {
        "text": "तं मां शाखाः प्रशाखाश्च स्कन्धांश्चोत्तमशाखिनाम् ।\nदृष्ट्वा च परिधावन्तं भवेयुः परिशङ्किताः ॥५-३०-२४॥",
        "index": 24,
        "shloka_num": 24
    },
    {
        "text": "मम रूपं च सम्प्रेक्ष्य वने विचरतो महत् ।\nराक्षस्यो भयवित्रस्ता भवेयुर्विकृतस्वराः ॥५-३०-२५॥",
        "index": 25,
        "shloka_num": 25
    },
    {
        "text": "ततः कुर्युः समाह्वानं राक्षस्यो रक्षसामपि ।\nराक्षसेन्द्रनियुक्तानां राक्षसेन्द्रनिवेशने ॥५-३०-२६॥",
        "index": 26,
        "shloka_num": 26
    },
    {
        "text": "ते शूलशरनिस्त्रिंशविविधायुधपाणयः ।\nआपतेयुर्विमर्देऽस्मिन् वेगेनोद्वेगकारणात् ॥५-३०-२७॥",
        "index": 27,
        "shloka_num": 27
    },
    {
        "text": "संरुद्धस्तैस्तु परितो विधमे राक्षसं बलम् ।\nशक्नुयां न तु सम्प्राप्तुं परं पारं महोदधेः ॥५-३०-२८॥",
        "index": 28,
        "shloka_num": 28
    },
    {
        "text": "मां वा गृह्णीयुरावृत्य बहवः शीघ्रकारिणः ।\nस्यादियं चागृहीतार्था मम च ग्रहणं भवेत् ॥५-३०-२९॥",
        "index": 29,
        "shloka_num": 29
    },
    {
        "text": "हिंसाभिरुचयो हिंस्युरिमां वा जनकात्मजाम् ।\nविपन्नं स्यात् ततः कार्यं रामसुग्रीवयोरिदम् ॥५-३०-३०॥",
        "index": 30,
        "shloka_num": 30
    },
    {
        "text": "उद्देशे नष्टमार्गेऽस्मिन् राक्षसैः परिवारिते ।\nसागरेण परिक्षिप्ते गुप्ते वसति जानकी ॥५-३०-३१॥",
        "index": 31,
        "shloka_num": 31
    },
    {
        "text": "विशस्ते वा गृहीते वा रक्षोभिर्मयि संयुगे ।\nनान्यं पश्यामि रामस्य सहायं कार्यसाधने ॥५-३०-३२॥",
        "index": 32,
        "shloka_num": 32
    },
    {
        "text": "विमृशंश्च न पश्यामि यो हते मयि वानरः ।\nशतयोजनविस्तीर्णं लङ्घयेत महोदधिम् ॥५-३०-३३॥",
        "index": 33,
        "shloka_num": 33
    },
    {
        "text": "कामं हन्तुं समर्थोऽस्मि सहस्राण्यपि रक्षसाम् ।\nन तु शक्ष्याम्यहं प्राप्तुं परं पारं महोदधेः ॥५-३०-३४॥",
        "index": 34,
        "shloka_num": 34
    },
    {
        "text": "कामं हन्तुं समर्थोऽस्मि सहस्राण्यपि रक्षसाम् ।\nन तु शक्ष्याम्यहं प्राप्तुं परं पारं महोदधेः ॥५-३०-३५॥",
        "index": 35,
        "shloka_num": 35
    },
    {
        "text": "एष दोषो महान् हि स्यान्मम सीताभिभाषणे ।\nप्राणत्यागश्च वैदेह्या भवेदनभिभाषणे ॥५-३०-३६॥",
        "index": 36,
        "shloka_num": 36
    },
    {
        "text": "भूताश्चार्था विरुध्यन्त देशकालविरोधिताः ।\nविक्लवं दूतमासाद्य तमः सूर्योदये यथा ॥५-३०-३७॥",
        "index": 37,
        "shloka_num": 37
    },
    {
        "text": "अर्थानर्थान्तरे बुद्धिर्निश्चितापि न शोभते ।\nघातयन्ति हि कार्याणि दूताः पण्डितमानिनः ॥५-३०-३८॥",
        "index": 38,
        "shloka_num": 38
    },
    {
        "text": "न विनश्येत् कथं कार्यं वैक्लव्यं न कथं मम ।\nलङ्घनं च समुद्रस्य कथं नु न वृथा भवेत् ॥५-३०-३९॥",
        "index": 39,
        "shloka_num": 39
    },
    {
        "text": "कथं नु खलु वाक्यं मे शृणुयान्नोद्विजेत च ।\nइति संचिन्त्य हनुमांश्चकार मतिमान् मतिम् ॥५-३०-४०॥",
        "index": 40,
        "shloka_num": 40
    },
    {
        "text": "राममक्लिष्टकर्माणं सुबन्धुमनुकीर्तयन् ।\nनैनामुद्वेजयिष्यामि तद्बन्धुगतचेतनाम् ॥५-३०-४१॥",
        "index": 41,
        "shloka_num": 41
    },
    {
        "text": "इक्ष्वाकूणां वरिष्ठस्य रामस्य विदितात्मनः ।\nशुभानि धर्मयुक्तानि वचनानि समर्पयन् ॥५-३०-४२॥",
        "index": 42,
        "shloka_num": 42
    },
    {
        "text": "श्रावयिष्यामि सर्वाणि मधुरां प्रब्रुवन् गिरम् ।\nश्रद्धास्यति यथा सीता तथा सर्वं समादधे ॥५-३०-४३॥",
        "index": 43,
        "shloka_num": 43
    },
    {
        "text": "इति स बहुविधं महाप्रभावो जगतिपतेः प्रमदामवेक्षमाणः ।\nमधुरमवितथं जगाद वाक्यं द्रुमविटपान्तरमास्थितो हनूमान् ॥५-३०-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनुमत्कृत्याकृत्यविचिन्तनम् नाम त्रिंशः सर्गः ॥५-३०॥",
        "index": 45,
        "shloka_num": null
    }
]
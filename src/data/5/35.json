[
    {
        "text": "अथ श्रीमद्वाल्मीकीयरामायणे सुन्दरकाण्डे विश्वासोत्पादनम् नाम पञ्चत्रिंशः सर्गः ॥५-३५॥",
        "index": 0,
        "shloka_num": null
    },
    {
        "text": "तां तु रामकथां श्रुत्वा वैदेही वानरर्षभात् ।\nउवाच वचनं सान्त्वमिदं मधुरया गिरा ॥५-३५-१॥",
        "index": 1,
        "shloka_num": 1
    },
    {
        "text": "क्व ते रामेण संसर्गः कथं जानासि लक्ष्मणम् ।\nवानराणां नराणां च कथमासीत् समागमः ॥५-३५-२॥",
        "index": 2,
        "shloka_num": 2
    },
    {
        "text": "यानि रामस्य चिह्नानि लक्ष्मणस्य च वानर ।\nतानि भूयः समाचक्ष्व न मां शोकः समाविशेत् ॥५-३५-३॥",
        "index": 3,
        "shloka_num": 3
    },
    {
        "text": "कीदृशं तस्य संस्थानं रूपं तस्य च कीदृशम् ।\nकथमूरू कथं बाहू लक्ष्मणस्य च शंस मे ॥५-३५-४॥",
        "index": 4,
        "shloka_num": 4
    },
    {
        "text": "एवमुक्तस्तु वैदेह्या हनूमान् मारुतात्मजः ।\nततो रामं यथातत्त्वमाख्यातुमुपचक्रमे ॥५-३५-५॥",
        "index": 5,
        "shloka_num": 5
    },
    {
        "text": "जानन्ती बत दिष्ट्या मां वैदेहि परिपृच्छसि ।\nभर्तुः कमलपत्राक्षि संस्थानं लक्ष्मणस्य च ॥५-३५-६॥",
        "index": 6,
        "shloka_num": 6
    },
    {
        "text": "यानि रामस्य चिह्नानि लक्ष्मणस्य च यानि वै ।\nलक्षितानि विशालाक्षि वदतः शृणु तानि मे ॥५-३५-७॥",
        "index": 7,
        "shloka_num": 7
    },
    {
        "text": "रामः कमलपत्राक्षः पूर्णचन्द्रनिभाननः ।\nरूपदाक्षिण्यसम्पन्नः प्रसूतो जनकात्मजे ॥५-३५-८॥",
        "index": 8,
        "shloka_num": 8
    },
    {
        "text": "तेजसाऽऽदित्यसंकाशः क्षमया पृथिवीसमः ।\nबृहस्पतिसमो बुद्ध्या यशसा वासवोपमः ॥५-३५-९॥",
        "index": 9,
        "shloka_num": 9
    },
    {
        "text": "रक्षिता जीवलोकस्य स्वजनस्य च रक्षिता ।\nरक्षिता स्वस्य वृत्तस्य धर्मस्य च परंतपः ॥५-३५-१०॥",
        "index": 10,
        "shloka_num": 10
    },
    {
        "text": "रामो भामिनि लोकस्य चातुर्वर्ण्यस्य रक्षिता ।\nमर्यादानां च लोकस्य कर्ता कारयिता च सः ॥५-३५-११॥",
        "index": 11,
        "shloka_num": 11
    },
    {
        "text": "अर्चिष्मानर्चितोऽत्यर्थं ब्रह्मचर्यव्रते स्थितः ।\nसाधूनामुपकारज्ञः प्रचारज्ञश्च कर्मणाम् ॥५-३५-१२॥",
        "index": 12,
        "shloka_num": 12
    },
    {
        "text": "राजनीत्यां विनीतश्च ब्राह्मणानामुपासकः ।\nज्ञानवान् शीलसम्पन्नो विनीतश्च परंतपः ॥५-३५-१३॥",
        "index": 13,
        "shloka_num": 13
    },
    {
        "text": "यजुर्वेदविनीतश्च वेदविद्भिः सुपूजितः ।\nधनुर्वेदे च वेदे च वेदाङ्गेषु च निष्ठितः ॥५-३५-१४॥",
        "index": 14,
        "shloka_num": 14
    },
    {
        "text": "विपुलांसो महाबाहुः कम्बुग्रीवः शुभाननः ।\nगूढजत्रुः सुताम्राक्षो रामो नाम जनैः श्रुतः ॥५-३५-१५॥",
        "index": 15,
        "shloka_num": 15
    },
    {
        "text": "दुन्दुभिस्वननिर्घोषः स्निग्धवर्णः प्रतापवान् ।\nसमश्च सुविभक्ताङ्गो वर्णं श्यामं समाश्रितः ॥५-३५-१६॥",
        "index": 16,
        "shloka_num": 16
    },
    {
        "text": "त्रिस्थिरस्त्रिप्रलम्बश्च त्रिसमस्त्रिषु चोन्नतः ।\nत्रिताम्रस्त्रिषु च स्निग्धो गम्भीरस्त्रिषु नित्यशः ॥५-३५-१७॥",
        "index": 17,
        "shloka_num": 17
    },
    {
        "text": "त्रिवलीमांस्त्र्यवनतश्चतुर्व्यङ्गस्त्रिशीर्षवान् ।\nचतुष्कलश्चतुर्लेखश्चतुष्किष्कुश्चतुःसमः ॥५-३५-१८॥",
        "index": 18,
        "shloka_num": 18
    },
    {
        "text": "चतुर्दशसमद्वन्द्वश्चतुर्दंष्ट्रश्चतुर्गतिः ।\nमहोष्ठहनुनासश्च पञ्चस्निग्धोऽष्टवंशवान् ॥५-३५-१९॥",
        "index": 19,
        "shloka_num": 19
    },
    {
        "text": "दशपद्मो दशबृहत् त्रिभिर्व्याप्तो द्विशुक्लवान् ।\nषडुन्नतो नवतनुस्त्रिभिर्व्याप्नोति राघवः ॥५-३५-२०॥",
        "index": 20,
        "shloka_num": 20
    },
    {
        "text": "सत्यधर्मरतः श्रीमान् संग्रहानुग्रहे रतः ।\nदेशकालविभागज्ञः सर्वलोकप्रियंवदः ॥५-३५-२१॥",
        "index": 21,
        "shloka_num": 21
    },
    {
        "text": "भ्राता चास्य च वैमात्रः सौमित्रिरमितप्रभः ।\nअनुरागेण रूपेण गुणैश्चापि तथाविधः ॥५-३५-२२॥",
        "index": 22,
        "shloka_num": 22
    },
    {
        "text": "स सुवर्णच्छविः श्रीमान् रामः श्यामो महायशाः ।\nतावुभौ नरशार्दूलौ त्वद्दर्शनकृतोत्सवौ ॥५-३५-२३॥",
        "index": 23,
        "shloka_num": 23
    },
    {
        "text": "विचिन्वन्तौ महीं कृत्स्नामस्माभिः सह संगतौ ।\nत्वामेव मार्गमाणौ तौ विचरन्तौ वसुन्धराम् ॥५-३५-२४॥",
        "index": 24,
        "shloka_num": 24
    },
    {
        "text": "ददर्शतुर्मृगपतिं पूर्वजेनावरोपितम् ।\nऋष्यमूकस्य मूले तु बहुपादपसंकुले ॥५-३५-२५॥",
        "index": 25,
        "shloka_num": 25
    },
    {
        "text": "भ्रातुर्भयार्तमासीनं सुग्रीवं प्रियदर्शनम् ।\nवयं च हरिराजं तं सुग्रीवं सत्यसङ्गरम् ॥५-३५-२६॥",
        "index": 26,
        "shloka_num": 26
    },
    {
        "text": "परिचर्यामहे राज्यात् पूर्वजेनावरोपितम् ।\nततस्तौ चीरवसनौ धनुःप्रवरपाणिनौ ॥५-३५-२७॥",
        "index": 27,
        "shloka_num": 27
    },
    {
        "text": "ऋष्यमूकस्य शैलस्य रम्यं देशमुपागतौ ।\nस तौ दृष्ट्वा नरव्याघ्रौ धन्विनौ वानरर्षभः ॥५-३५-२८॥",
        "index": 28,
        "shloka_num": 28
    },
    {
        "text": "अभिप्लुतो गिरेस्तस्य शिखरं भयमोहितः ।\nततः स शिखरे तस्मिन् वानरेन्द्रो व्यवस्थितः ॥५-३५-२९॥",
        "index": 29,
        "shloka_num": 29
    },
    {
        "text": "तयोः समीपं मामेव प्रेषयामास सत्वरम् ।\nतावहं पुरुषव्याघ्रौ सुग्रीववचनात् प्रभू ॥५-३५-३०॥",
        "index": 30,
        "shloka_num": 30
    },
    {
        "text": "रूपलक्षणसम्पन्नौ कृताञ्जलिरुपस्थितः ।\nतौ परिज्ञाततत्त्वार्थौ मया प्रीतिसमन्वितौ ॥५-३५-३१॥",
        "index": 31,
        "shloka_num": 31
    },
    {
        "text": "पृष्ठमारोप्य तं देशं प्रापितौ पुरुषर्षभौ ।\nनिवेदितौ च तत्त्वेन सुग्रीवाय महात्मने ॥५-३५-३२॥",
        "index": 32,
        "shloka_num": 32
    },
    {
        "text": "तयोरन्योन्यसम्भाषाद् भृशं प्रीतिरजायत ।\nतत्र तौ कीर्तिसम्पन्नौ हरीश्वरनरेश्वरौ ॥५-३५-३३॥",
        "index": 33,
        "shloka_num": 33
    },
    {
        "text": "परस्परकृताश्वासौ कथया पूर्ववृत्तया ।\nतं ततः सान्त्वयामास सुग्रीवं लक्ष्मणाग्रजः ॥५-३५-३४॥",
        "index": 34,
        "shloka_num": 34
    },
    {
        "text": "स्त्रीहेतोर्वालिना भ्रात्रा निरस्तं पुरुतेजसा ।\nततस्त्वन्नाशजं शोकं रामस्याक्लिष्टकर्मणः ॥५-३५-३५॥",
        "index": 35,
        "shloka_num": 35
    },
    {
        "text": "लक्ष्मणो वानरेन्द्राय सुग्रीवाय न्यवेदयत् ।\nस श्रुत्वा वानरेन्द्रस्तु लक्ष्मणेनेरितं वचः ॥५-३५-३६॥",
        "index": 36,
        "shloka_num": 36
    },
    {
        "text": "तदासीन्निष्प्रभोऽत्यर्थं ग्रहग्रस्त इवांशुमान् ।\nततस्त्वद्गात्रशोभीनि रक्षसा ह्रियमाणया ॥५-३५-३७॥",
        "index": 37,
        "shloka_num": 37
    },
    {
        "text": "यान्याभरणजालानि पातितानि महीतले ।\nतानि सर्वाणि रामाय आनीय हरियूथपाः ॥५-३५-३८॥",
        "index": 38,
        "shloka_num": 38
    },
    {
        "text": "संहृष्टा दर्शयामासुर्गतिं तु न विदुस्तव ।\nतानि रामाय दत्तानि मयैवोपहृतानि च ॥५-३५-३९॥",
        "index": 39,
        "shloka_num": 39
    },
    {
        "text": "स्वनवन्त्यवकीर्णानि तस्मिन् विहतचेतसि ।\nतान्यङ्के दर्शनीयानि कृत्वा बहुविधं तदा ॥५-३५-४०॥",
        "index": 40,
        "shloka_num": 40
    },
    {
        "text": "तेन देवप्रकाशेन देवेन परिदेवितम् ।\nपश्यतस्तानि रुदतस्ताम्यतश्च पुनः पुनः ॥५-३५-४१॥",
        "index": 41,
        "shloka_num": 41
    },
    {
        "text": "प्रादीपयद् दाशरथेस्तदा शोकहुताशनम् ॥५-३५-४२॥",
        "index": 42,
        "shloka_num": 42
    },
    {
        "text": "शायितं च चिरं तेन दुःखार्तेन महात्मना ।\nमयापि विविधैर्वाक्यैः कृच्छ्रादुत्थापितः पुनः ॥५-३५-४३॥",
        "index": 43,
        "shloka_num": 43
    },
    {
        "text": "तानि दृष्ट्वा महार्हाणि दर्शयित्वा मुहुर्मुहुः ।\nराघवः सहसौमित्रिः सुग्रीवे संन्यवेशयत् ॥५-३५-४४॥",
        "index": 44,
        "shloka_num": 44
    },
    {
        "text": "स तवादर्शनादार्ये राघवः परितप्यते ।\nमहता ज्वलता नित्यमग्निनेवाग्निपर्वतः ॥५-३५-४५॥",
        "index": 45,
        "shloka_num": 45
    },
    {
        "text": "त्वत्कृते तमनिद्रा च शोकश्चिन्ता च राघवम् ।\nतापयन्ति महात्मानमग्न्यगारमिवाग्नयः ॥५-३५-४६॥",
        "index": 46,
        "shloka_num": 46
    },
    {
        "text": "तवादर्शनशोकेन राघवः परिचाल्यते ।\nमहता भूमिकम्पेन महानिव शिलोच्चयः ॥५-३५-४७॥",
        "index": 47,
        "shloka_num": 47
    },
    {
        "text": "काननानि सुरम्याणि नदीप्रस्रवणानि च ।\nचरन् न रतिमाप्नोति त्वामपश्यन् नृपात्मजे ॥५-३५-४८॥",
        "index": 48,
        "shloka_num": 48
    },
    {
        "text": "स त्वां मनुजशार्दूलः क्षिप्रं प्राप्स्यति राघवः ।\nसमित्रबान्धवं हत्वा रावणं जनकात्मजे ॥५-३५-४९॥",
        "index": 49,
        "shloka_num": 49
    },
    {
        "text": "सहितौ रामसुग्रीवावुभावकुरुतां तदा ।\nसमयं वालिनं हन्तुं तव चान्वेषणं प्रति ॥५-३५-५०॥",
        "index": 50,
        "shloka_num": 50
    },
    {
        "text": "ततस्ताभ्यां कुमाराभ्यां वीराभ्यां स हरीश्वरः ।\nकिष्किन्धां समुपागम्य वाली युद्धे निपातितः ॥५-३५-५१॥",
        "index": 51,
        "shloka_num": 51
    },
    {
        "text": "ततो निहत्य तरसा रामो वालिनमाहवे ।\nसर्वर्क्षहरिसङ्घानां सुग्रीवमकरोत् पतिम् ॥५-३५-५२॥",
        "index": 52,
        "shloka_num": 52
    },
    {
        "text": "रामसुग्रीवयोरैक्यं देव्येवं समजायत ।\nहनूमन्तं च मां विद्धि तयोर्दूतमुपागतम् ॥५-३५-५३॥",
        "index": 53,
        "shloka_num": 53
    },
    {
        "text": "स्वं राज्यं प्राप्य सुग्रीवः स्वानानीय महाकपीन् ।\nत्वदर्थं प्रेषयामास दिशो दश महाबलान् ॥५-३५-५४॥",
        "index": 54,
        "shloka_num": 54
    },
    {
        "text": "आदिष्टा वानरेन्द्रेण सुग्रीवेण महौजसः ।\nअद्रिराजप्रतीकाशाः सर्वतः प्रस्थिता महीम् ॥५-३५-५५॥",
        "index": 55,
        "shloka_num": 55
    },
    {
        "text": "ततस्ते मार्गमाणा वै सुग्रीववचनातुराः ।\nचरन्ति वसुधां कृत्स्नां वयमन्ये च वानराः ॥५-३५-५६॥",
        "index": 56,
        "shloka_num": 56
    },
    {
        "text": "अङ्गदो नाम लक्ष्मीवान् वालिसूनुर्महाबलः ।\nप्रस्थितः कपिशार्दूलस्त्रिभागबलसंवृतः ॥५-३५-५७॥",
        "index": 57,
        "shloka_num": 57
    },
    {
        "text": "तेषां नो विप्रणष्टानां विन्ध्ये पर्वतसत्तमे ।\nभृशं शोकपरीतानामहोरात्रगणा गताः ॥५-३५-५८॥",
        "index": 58,
        "shloka_num": 58
    },
    {
        "text": "ते वयं कार्यनैराश्यात् कालस्यातिक्रमेण च ।\nभयाच्च कपिराजस्य प्राणांस्त्यक्तुमुपस्थिताः ॥५-३५-५९॥",
        "index": 59,
        "shloka_num": 59
    },
    {
        "text": "विचित्य गिरिदुर्गाणि नदीप्रस्रवणानि च ।\nअनासाद्य पदं देव्याः प्राणांस्त्यक्तुं व्यवस्थिताः ॥५-३५-६०॥",
        "index": 60,
        "shloka_num": 60
    },
    {
        "text": "ततस्तस्य गिरेर्मूर्ध्नि वयं प्रायमुपास्महे ।\nदृष्ट्वा प्रायोपविष्टांश्च सर्वान् वानरपुङ्गवान् ॥५-३५-६१॥",
        "index": 61,
        "shloka_num": 61
    },
    {
        "text": "भृशं शोकार्णवे मग्नः पर्यदेवयदङ्गदः ।\nतव नाशं च वैदेहि वालिनश्च तथा वधम् ॥५-३५-६२॥",
        "index": 62,
        "shloka_num": 62
    },
    {
        "text": "प्रायोपवेशमस्माकं मरणं च जटायुषः ।\nतेषां नः स्वामिसंदेशान्निराशानां मुमूर्षताम् ॥५-३५-६३॥",
        "index": 63,
        "shloka_num": 63
    },
    {
        "text": "कार्यहेतोरिहायातः शकुनिर्वीर्यवान् महान् ।\nगृध्रराजस्य सोदर्यः सम्पातिर्नाम गृध्रराट् ॥५-३५-६४॥",
        "index": 64,
        "shloka_num": 64
    },
    {
        "text": "श्रुत्वा भ्रातृवधं कोपादिदं वचनमब्रवीत् ।\nयवीयान् केन मे भ्राता हतः क्व च निपातितः ॥५-३५-६५॥",
        "index": 65,
        "shloka_num": 65
    },
    {
        "text": "एतदाख्यातुमिच्छामि भवद्भिर्वानरोत्तमाः ।\nअङ्गदोऽकथयत् तस्य जनस्थाने महद्वधम् ॥५-३५-६६॥",
        "index": 66,
        "shloka_num": 66
    },
    {
        "text": "रक्षसा भीमरूपेण त्वामुद्दिश्य यथार्थतः ।\nजटायोस्तु वधं श्रुत्वा दुःखितः सोऽरुणात्मजः ॥५-३५-६७॥",
        "index": 67,
        "shloka_num": 67
    },
    {
        "text": "त्वामाह स वरारोहे वसन्तीं रावणालये ।\nतस्य तद् वचनं श्रुत्वा सम्पातेः प्रीतिवर्धनम् ॥५-३५-६८॥",
        "index": 68,
        "shloka_num": 68
    },
    {
        "text": "अङ्गदप्रमुखाः सर्वे ततः प्रस्थापिता वयम् ।\nविन्ध्यादुत्थाय सम्प्राप्ताः सागरस्यान्तमुत्तमम् ॥५-३५-६९॥",
        "index": 69,
        "shloka_num": 69
    },
    {
        "text": "त्वद्दर्शने कृतोत्साहा हृष्टाः पुष्टाः प्लवङ्गमाः ।\nअङ्गदप्रमुखाः सर्वे वेलोपान्तमुपागताः ॥५-३५-७०॥",
        "index": 70,
        "shloka_num": 70
    },
    {
        "text": "चिन्तां जग्मुः पुनर्भीमां त्वद्दर्शनसमुत्सुकाः ।\nअथाहं हरिसैन्यस्य सागरं दृश्य सीदतः ॥५-३५-७१॥",
        "index": 71,
        "shloka_num": 71
    },
    {
        "text": "व्यवधूय भयं तीव्रं योजनानां शतं प्लुतः ।\nलङ्का चापि मया रात्रौ प्रविष्टा राक्षसाकुला ॥५-३५-७२॥",
        "index": 72,
        "shloka_num": 72
    },
    {
        "text": "रावणश्च मया दृष्टस्त्वं च शोकनिपीडिता ।\nएतत् ते सर्वमाख्यातं यथावृत्तमनिन्दिते ॥५-३५-७३॥",
        "index": 73,
        "shloka_num": 73
    },
    {
        "text": "अभिभाषस्व मां देवि दूतो दाशरथेरहम् ।\nतन्मां रामकृतोद्योगं त्वन्निमित्तमिहागतम् ॥५-३५-७४॥",
        "index": 74,
        "shloka_num": 74
    },
    {
        "text": "सुग्रीवसचिवं देवि बुद्ध्यस्व पवनात्मजम् ।\nकुशली तव काकुत्स्थः सर्वशस्त्रभृतां वरः ॥५-३५-७५॥",
        "index": 75,
        "shloka_num": 75
    },
    {
        "text": "गुरोराराधने युक्तो लक्ष्मणः शुभलक्षणः ।\nतस्य वीर्यवतो देवि भर्तुस्तव हिते रतः ॥५-३५-७६॥",
        "index": 76,
        "shloka_num": 76
    },
    {
        "text": "अहमेकस्तु सम्प्राप्तः सुग्रीववचनादिह ।\nमयेयमसहायेन चरता कामरूपिणा ॥५-३५-७७॥",
        "index": 77,
        "shloka_num": 77
    },
    {
        "text": "दक्षिणा दिगनुक्रान्ता त्वन्मार्गविचयैषिणा ।\nदिष्ट्याहं हरिसैन्यानां त्वन्नाशमनुशोचताम् ॥५-३५-७८॥",
        "index": 78,
        "shloka_num": 78
    },
    {
        "text": "अपनेष्यामि संतापं तवाधिगमशासनात् ।\nदिष्ट्या हि न मम व्यर्थं सागरस्येह लङ्घनम् ॥५-३५-७९॥",
        "index": 79,
        "shloka_num": 79
    },
    {
        "text": "प्राप्स्याम्यहमिदं देवि त्वद्दर्शनकृतं यशः ।\nराघवश्च महावीर्यः क्षिप्रं त्वामभिपत्स्यते ॥५-३५-८०॥",
        "index": 80,
        "shloka_num": 80
    },
    {
        "text": "सपुत्रबान्धवं हत्वा रावणं राक्षसाधिपम् ।\nमाल्यवान् नाम वैदेहि गिरीणामुत्तमो गिरिः ॥५-३५-८१॥",
        "index": 81,
        "shloka_num": 81
    },
    {
        "text": "ततो गच्छति गोकर्णं पर्वतं केसरी हरिः ।\nस च देवर्षिभिर्दिष्टः पिता मम महाकपिः ।\nतीर्थे नदीपतेः पुण्ये शम्बसादनमुद्धरन् ॥५-३५-८२॥",
        "index": 82,
        "shloka_num": 82
    },
    {
        "text": "यस्याहं हरिणः क्षेत्रे जातो वातेन मैथिलि ।\nहनूमानिति विख्यातो लोके स्वेनैव कर्मणा ॥५-३५-८३॥",
        "index": 83,
        "shloka_num": 83
    },
    {
        "text": "विश्वासार्थं तु वैदेहि भर्तुरुक्ता मया गुणाः ।\nअचिरात् त्वामितो देवि राघवो नयिता ध्रुवम् ॥५-३५-८४॥",
        "index": 84,
        "shloka_num": 84
    },
    {
        "text": "एवं विश्वासिता सीता हेतुभिः शोककर्शिता ।\nउपपन्नैरभिज्ञानैर्दूतं तमधिगच्छति ॥५-३५-८५॥",
        "index": 85,
        "shloka_num": 85
    },
    {
        "text": "अतुलं च गता हर्षं प्रहर्षेण तु जानकी ।\nनेत्राभ्यां वक्रपक्ष्माभ्यां मुमोचानन्दजं जलम् ॥५-३५-८६॥",
        "index": 86,
        "shloka_num": 86
    },
    {
        "text": "चारु तद् वदनं तस्यास्ताम्रशुक्लायतेक्षणम् ।\nअशोभत विशालाक्ष्या राहुमुक्त इवोडुराट् ॥५-३५-८७॥",
        "index": 87,
        "shloka_num": 87
    },
    {
        "text": "हनूमन्तं कपिं व्यक्तं मन्यते नान्यथेति सा ।\nअथोवाच हनूमांस्तामुत्तरं प्रियदर्शनाम् ॥५-३५-८८॥",
        "index": 88,
        "shloka_num": 88
    },
    {
        "text": "एतत् ते सर्वमाख्यातं समाश्वसिहि मैथिलि ।\nकिं करोमि कथं वा ते रोचते प्रतियाम्यहम् ॥५-३५-८९॥",
        "index": 89,
        "shloka_num": 89
    },
    {
        "text": "हतेऽसुरे संयति शम्बसादने कपिप्रवीरेण महर्षिचोदनात् ।\nततोऽस्मि वायुप्रभवो हि मैथिलि प्रभावतस्तत्प्रतिमश्च वानरः ॥५-३५-९०॥",
        "index": 90,
        "shloka_num": 90
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे विश्वासोत्पादनम् नाम पञ्चत्रिंशः सर्गः ॥५-३५॥",
        "index": 91,
        "shloka_num": null
    }
]
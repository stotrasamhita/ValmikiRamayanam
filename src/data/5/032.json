[
    {
        "text": "अथ श्रीमद्वाल्मीकीयरामायणे सुन्दरकाण्डे सीतवितर्कः नाम द्वात्रिंशः सर्गः ॥५-३२॥",
        "index": 0,
        "shloka_num": null
    },
    {
        "text": "ततः शाखान्तरे लीनं दृष्ट्वा चलितमानसा ।\nवेष्टितार्जुनवस्त्रं तं विद्युत्संघातपिंगलम् ॥५-३२-१॥",
        "index": 1,
        "shloka_num": 1
    },
    {
        "text": "सा ददर्श कपिं तत्र प्रश्रितं प्रियवादिनम् ।\nफुल्लाशोकोत्कराभासं तप्तचामीकरेक्षणम् ॥५-३२-२॥",
        "index": 2,
        "shloka_num": 2
    },
    {
        "text": "साथ दृष्ट्वा हरिश्रेष्ठं विनीतवदवस्थितम् ।\nमैथिली चिन्तयामास विस्मयं परमं गता ॥५-३२-३॥",
        "index": 3,
        "shloka_num": 3
    },
    {
        "text": "अहो भीममिदं सत्त्वं वानरस्य दुरासदम् ।\nदुर्निरीक्ष्यमिदं मत्वा पुनरेव मुमोह सा ॥५-३२-४॥",
        "index": 4,
        "shloka_num": 4
    },
    {
        "text": "विललाप भृशं सीता करुणं भयमोहिता ।\nराम रामेति दुःखार्ता लक्ष्मणेति च भामिनी ॥५-३२-५॥",
        "index": 5,
        "shloka_num": 5
    },
    {
        "text": "रुरोद सहसा सीता मन्दमन्दस्वरा सती ।\nसाथ दृष्ट्वा हरिवरं विनीतवदुपागतम् ।\nमैथिली चिन्तयामास स्वप्नोऽयमिति भामिनी ॥५-३२-६॥",
        "index": 6,
        "shloka_num": 6
    },
    {
        "text": "सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम् ।\nददर्श पिंगप्रवरं महार्हं वातात्मजं बुद्धिमतां वरिष्ठम् ॥५-३२-७॥",
        "index": 7,
        "shloka_num": 7
    },
    {
        "text": "सा तं समीक्ष्यैव भृशं विपन्ना गतासुकल्पेव बभूव सीता ।\nचिरेण संज्ञां प्रतिलभ्य चैवं विचिन्तयामास विशालनेत्रा ॥५-३२-८॥",
        "index": 8,
        "shloka_num": 8
    },
    {
        "text": "स्वप्नो मयायं विकृतोऽद्य दृष्टः शाखामृगः शास्त्रगणैर्निषिद्धः ।\nस्वस्त्यस्तु रामाय सलक्ष्मणाय तथा पितुर्मे जनकस्य राज्ञः ॥५-३२-९॥",
        "index": 9,
        "shloka_num": 9
    },
    {
        "text": "स्वप्नो हि नायं नहि मेऽस्ति निद्रा शोकेन दुःखेन च पीडितायाः ।\nसुखं हि मे नास्ति यतो विहीना तेनेन्दुपूर्णप्रतिमाननेन ॥५-३२-१०॥",
        "index": 10,
        "shloka_num": 10
    },
    {
        "text": "रामेति रामेति सदैव बुद्ध्या विचिन्त्य वाचा ब्रुवती तमेव ।\nतस्यानुरूपं च कथां तदर्थामेवं प्रपश्यामि तथा शृणोमि ॥५-३२-११॥",
        "index": 11,
        "shloka_num": 11
    },
    {
        "text": "अहं हि तस्याद्य मनोभवेन सम्पीडिता तद्गतसर्वभावा ।\nविचिन्तयन्ती सततं तमेव तथैव पश्यामि तथा शृणोमि ॥५-३२-१२॥",
        "index": 12,
        "shloka_num": 12
    },
    {
        "text": "मनोरथः स्यादिति चिन्तयामि तथापि बुद्ध्यापि वितर्कयामि ।\nकिं कारणं तस्य हि नास्ति रूपं सुव्यक्तरूपश्च वदत्ययं माम् ॥५-३२-१३॥",
        "index": 13,
        "shloka_num": 13
    },
    {
        "text": "नमोऽस्तु वाचस्पतये सवज्रिणे स्वयम्भुवे चैव हुताशनाय ।\nअनेन चोक्तं यदिदं ममाग्रतो वनौकसा तच्च तथास्तु नान्यथा ॥५-३२-१४॥",
        "index": 14,
        "shloka_num": 14
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सीतवितर्कः नाम द्वात्रिंशः सर्गः ॥५-३२॥",
        "index": 15,
        "shloka_num": null
    }
]
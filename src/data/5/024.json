[
    {
        "text": "अथ श्रीमद्वाल्मीकीयरामायणे सुन्दरकाण्डे राक्षसीनिर्भर्त्सनम् नाम चतुर्विंशः सर्गः ॥५-२४॥",
        "index": 0,
        "shloka_num": null
    },
    {
        "text": "ततः सीतां समस्तास्ता राक्षस्यो विकृताननाः ।\nपरुषं परुषानर्हामूचुस्तद्वाक्यमप्रियम् ॥५-२४-१॥",
        "index": 1,
        "shloka_num": 1
    },
    {
        "text": "किं त्वमन्तःपुरे सीते सर्वभूतमनोरमे ।\nमहार्हशयनोपेते न वासमनुमन्यसे ॥५-२४-२॥",
        "index": 2,
        "shloka_num": 2
    },
    {
        "text": "मानुषी मानुषस्यैव भार्यात्वं बहु मन्यसे ।\nप्रत्याहर मनो रामान्नैवं जातु भविष्यति ॥५-२४-३॥",
        "index": 3,
        "shloka_num": 3
    },
    {
        "text": "त्रैलोक्यवसुभोक्तारं रावणं राक्षसेश्वरम् ।\nभर्तारमुपसंगम्य विहरस्व यथासुखम् ॥५-२४-४॥",
        "index": 4,
        "shloka_num": 4
    },
    {
        "text": "मानुषी मानुषं तं तु राममिच्छसि शोभने ।\nराज्याद् भ्रष्टमसिद्धार्थं विक्लवन्तमनिन्दिते ॥५-२४-५॥",
        "index": 5,
        "shloka_num": 5
    },
    {
        "text": "राक्षसीनां वचः श्रुत्वा सीता पद्मनिभेक्षणा ।\nनेत्राभ्यामश्रुपूर्णाभ्यामिदं वचनमब्रवीत् ॥५-२४-६॥",
        "index": 6,
        "shloka_num": 6
    },
    {
        "text": "यदिदं लोकविद्विष्टमुदाहरत संगताः ।\nनैतन्मनसि वाक्यं मे किल्बिषं प्रतितिष्ठति ॥५-२४-७॥",
        "index": 7,
        "shloka_num": 7
    },
    {
        "text": "न मानुषी राक्षसस्य भार्या भवितुमर्हति ।\nकामं खादत मां सर्वा न करिष्यामि वो वचः ॥५-२४-८॥",
        "index": 8,
        "shloka_num": 8
    },
    {
        "text": "दीनो वा राज्यहीनो वा यो मे भर्ता स मे गुरुः ।\nतं नित्यमनुरक्तास्मि यथा सूर्यं सुवर्चला ॥५-२४-९॥",
        "index": 9,
        "shloka_num": 9
    },
    {
        "text": "यथा शची महाभागा शक्रं समुपतिष्ठति ।\nअरुन्धती वसिष्ठं च रोहिणी शशिनं यथा ॥५-२४-१०॥",
        "index": 10,
        "shloka_num": 10
    },
    {
        "text": "लोपामुद्रा यथागस्त्यं सुकन्या च्यवनं यथा ।\nसावित्री सत्यवन्तं च कपिलं श्रीमती यथा ॥५-२४-११॥",
        "index": 11,
        "shloka_num": 11
    },
    {
        "text": "सौदासं मदयन्तीव केशिनी सगरं यथा ।\nनैषधं दमयन्तीव भैमी पतिमनुव्रता ॥५-२४-१२॥",
        "index": 12,
        "shloka_num": 12
    },
    {
        "text": "तथाहमिक्ष्वाकुवरं रामं पतिमनुव्रता ।\nसीताया वचनं श्रुत्वा राक्षस्यः क्रोधमूर्च्छिताः ।\nभर्त्सयन्ति स्म परुषैर्वाक्यै रावणचोदिताः ॥५-२४-१३॥",
        "index": 13,
        "shloka_num": 13
    },
    {
        "text": "अवलीनः स निर्वाक्यो हनुमान् शिंशपाद्रुमे ।\nसीतां संतर्जयन्तीस्ता राक्षसीरशृणोत् कपिः ॥५-२४-१४॥",
        "index": 14,
        "shloka_num": 14
    },
    {
        "text": "तामभिक्रम्य संरब्धा वेपमानां समन्ततः ।\nभृशं संलिलिहुर्दीप्तान् प्रलम्बान् दशनच्छदान् ॥५-२४-१५॥",
        "index": 15,
        "shloka_num": 15
    },
    {
        "text": "ऊचुश्च परमक्रुद्धाः प्रगृह्याशु परश्वधान् ।\nनेयमर्हति भर्तारं रावणं राक्षसाधिपम् ॥५-२४-१६॥",
        "index": 16,
        "shloka_num": 16
    },
    {
        "text": "सा भर्त्स्यमाना भीमाभी राक्षसीभिर्वरांगना ।\nसा बाष्पमपमार्जन्ती शिंशपां तामुपागमत् ॥५-२४-१७॥",
        "index": 17,
        "shloka_num": 17
    },
    {
        "text": "ततस्तां शिंशपां सीता राक्षसीभिः समावृता ।\nअभिगम्य विशालाक्षी तस्थौ शोकपरिप्लुता ॥५-२४-१८॥",
        "index": 18,
        "shloka_num": 18
    },
    {
        "text": "तां कृशां दीनवदनां मलिनाम्बरवासिनीम् ।\nभर्त्सयाञ्चक्रिरे भीमा राक्षस्यस्ताः समन्ततः ॥५-२४-१९॥",
        "index": 19,
        "shloka_num": 19
    },
    {
        "text": "ततस्तु विनता नाम राक्षसी भीमदर्शना ।\nअब्रवीत् कुपिताकारा कराला निर्णतोदरी ॥५-२४-२०॥",
        "index": 20,
        "shloka_num": 20
    },
    {
        "text": "सीते पर्याप्तमेतावद् भर्तुः स्नेहः प्रदर्शितः ।\nसर्वत्रातिकृतं भद्रे व्यसनायोपकल्पते ॥५-२४-२१॥",
        "index": 21,
        "shloka_num": 21
    },
    {
        "text": "परितुष्टास्मि भद्रं ते मानुषस्ते कृतो विधिः ।\nममापि तु वचः पथ्यं ब्रुवन्त्याः कुरु मैथिलि ॥५-२४-२२॥",
        "index": 22,
        "shloka_num": 22
    },
    {
        "text": "रावणं भज भर्तारं भर्तारं सर्वरक्षसाम् ।\nविक्रान्तमापतन्तं च सुरेशमिव वासवम् ॥५-२४-२३॥",
        "index": 23,
        "shloka_num": 23
    },
    {
        "text": "दक्षिणं त्यागशीलं च सर्वस्य प्रियवादिनम् ।\nमानुषं कृपणं रामं त्यक्त्वा रावणमाश्रय ॥५-२४-२४॥",
        "index": 24,
        "shloka_num": 24
    },
    {
        "text": "दिव्यांगरागा वैदेहि दिव्याभरणभूषिता ।\nअद्यप्रभृति लोकानां सर्वेषामीश्वरी भव ॥५-२४-२५॥",
        "index": 25,
        "shloka_num": 25
    },
    {
        "text": "अग्नेः स्वाहा यथा देवी शची वेन्द्रस्य शोभने ।\nकिं ते रामेण वैदेहि कृपणेन गतायुषा ॥५-२४-२६॥",
        "index": 26,
        "shloka_num": 26
    },
    {
        "text": "एतदुक्तं च मे वाक्यं यदि त्वं न करिष्यसि ।\nअस्मिन् मुहूर्ते सर्वास्त्वां भक्षयिष्यामहे वयम् ॥५-२४-२७॥",
        "index": 27,
        "shloka_num": 27
    },
    {
        "text": "अन्या तु विकटा नाम लम्बमानपयोधरा ।\nअब्रवीत् कुपिता सीतां मुष्टिमुद्यम्य तर्जती ॥५-२४-२८॥",
        "index": 28,
        "shloka_num": 28
    },
    {
        "text": "बहून्यप्रतिरूपाणि वचनानि सुदुर्मते ।\nअनुक्रोशान्मृदुत्वाच्च सोढानि तव मैथिलि ॥५-२४-२९॥",
        "index": 29,
        "shloka_num": 29
    },
    {
        "text": "न च नः कुरुषे वाक्यं हितं कालपुरस्कृतम् ।\nआनीतासि समुद्रस्य पारमन्यैर्दुरासदम् ॥५-२४-३०॥",
        "index": 30,
        "shloka_num": 30
    },
    {
        "text": "रावणान्तःपुरे घोरे प्रविष्टा चासि मैथिलि ।\nरावणस्य गृहे रुद्धा अस्माभिस्त्वभिरक्षिता ॥५-२४-३१॥",
        "index": 31,
        "shloka_num": 31
    },
    {
        "text": "न त्वां शक्तः परित्रातुमपि साक्षात् पुरंदरः ।\nकुरुष्व हितवादिन्या वचनं मम मैथिलि ॥५-२४-३२॥",
        "index": 32,
        "shloka_num": 32
    },
    {
        "text": "अलमश्रुनिपातेन त्यज शोकमनर्थकम् ।\nभज प्रीतिं प्रहर्षं च त्यजन्ती नित्यदैन्यताम् ॥५-२४-३३॥",
        "index": 33,
        "shloka_num": 33
    },
    {
        "text": "सीते राक्षसराजेन परिक्रीड यथासुखम् ।\nजानीमहे यथा भीरु स्त्रीणां यौवनमध्रुवम् ॥५-२४-३४॥",
        "index": 34,
        "shloka_num": 34
    },
    {
        "text": "यावन्न ते व्यतिक्रामेत् तावत् सुखमवाप्नुहि ।\nउद्यानानि च रम्याणि पर्वतोपवनानि च ॥५-२४-३५॥",
        "index": 35,
        "shloka_num": 35
    },
    {
        "text": "सह राक्षसराजेन चर त्वं मदिरेक्षणे ।\nस्त्रीसहस्राणि ते देवि वशे स्थास्यन्ति सुन्दरि ॥५-२४-३६॥",
        "index": 36,
        "shloka_num": 36
    },
    {
        "text": "रावणं भज भर्तारं भर्तारं सर्वरक्षसाम् ।\nउत्पाट्य वा ते हृदयं भक्षयिष्यामि मैथिलि ॥५-२४-३७॥",
        "index": 37,
        "shloka_num": 37
    },
    {
        "text": "यदि मे व्याहृतं वाक्यं न यथावत् करिष्यसि ।\nततश्चण्डोदरी नाम राक्षसी क्रूरदर्शना ॥५-२४-३८॥",
        "index": 38,
        "shloka_num": 38
    },
    {
        "text": "भ्रामयन्ती महच्छूलमिदं वचनमब्रवीत् ।\nइमां हरिणशावाक्षीं त्रासोत्कम्पपयोधराम् ॥५-२४-३९॥",
        "index": 39,
        "shloka_num": 39
    },
    {
        "text": "रावणेन हृतां दृष्ट्वा दौर्हृदो मे महानयम् ।\nयकृत्प्लीहं महत् क्रोडं हृदयं च सबन्धनम् ॥५-२४-४०॥",
        "index": 40,
        "shloka_num": 40
    },
    {
        "text": "गात्राण्यपि तथा शीर्षं खादेयमिति मे मतिः ।\nततस्तु प्रघसा नाम राक्षसी वाक्यमब्रवीत् ॥५-२४-४१॥",
        "index": 41,
        "shloka_num": 41
    },
    {
        "text": "कण्ठमस्या नृशंसायाः पीडयामः किमास्यते ।\nनिवेद्यतां ततो राज्ञे मानुषी सा मृतेति ह ॥५-२४-४२॥",
        "index": 42,
        "shloka_num": 42
    },
    {
        "text": "नात्र कश्चन संदेहः खादतेति स वक्ष्यति ।\nततस्त्वजामुखी नाम राक्षसी वाक्यमब्रवीत् ॥५-२४-४३॥",
        "index": 43,
        "shloka_num": 43
    },
    {
        "text": "विशस्येमां ततः सर्वान् समान् कुरुत पिण्डकान् ।\nविभजाम ततः सर्वा विवादो मे न रोचते ॥५-२४-४४॥",
        "index": 44,
        "shloka_num": 44
    },
    {
        "text": "पेयमानीयतां क्षिप्रं माल्यं च विविधं बहु ।\nततः शूर्पणखा नाम राक्षसी वाक्यमब्रवीत् ॥५-२४-४५॥",
        "index": 45,
        "shloka_num": 45
    },
    {
        "text": "अजामुख्या यदुक्तं वै तदेव मम रोचते ।\nसुरा चानीयतां क्षिप्रं सर्वशोकविनाशिनी ॥५-२४-४६॥",
        "index": 46,
        "shloka_num": 46
    },
    {
        "text": "मानुषं मांसमास्वाद्य नृत्यामोऽथ निकुम्भिलाम् ।\nएवं निर्भर्त्स्यमाना सा सीता सुरसुतोपमा ।\nराक्षसीभिर्विरूपाभिर्धैर्यमुत्सृज्य रोदिति ॥५-२४-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे राक्षसीनिर्भर्त्सनम् नाम चतुर्विंशः सर्गः ॥५-२४॥",
        "index": 48,
        "shloka_num": null
    }
]
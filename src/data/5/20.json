[
    {
        "text": "अथ श्रीमद्वाल्मीकीयरामायणे सुन्दरकाण्डे प्रणयप्रार्थना नाम विंशः सर्गः ॥५-२०॥",
        "index": 0,
        "shloka_num": null
    },
    {
        "text": "स तां परिवृतां दीनां निरानन्दां तपस्विनीम् ।\nसाकारैर्मधुरैर्वाक्यैर्न्यदर्शयत रावणः ॥५-२०-१॥",
        "index": 1,
        "shloka_num": 1
    },
    {
        "text": "मां दृष्ट्वा नागनासोरु गूहमाना स्तनोदरम् ।\nअदर्शनमिवात्मानं भयान्नेतुं त्वमिच्छसि ॥५-२०-२॥",
        "index": 2,
        "shloka_num": 2
    },
    {
        "text": "कामये त्वां विशालाक्षि बहु मन्यस्व मां प्रिये ।\nसर्वांगगुणसम्पन्ने सर्वलोकमनोहरे ॥५-२०-३॥",
        "index": 3,
        "shloka_num": 3
    },
    {
        "text": "नेह किञ्चिन्मनुष्या वा राक्षसाः कामरूपिणः ।\nव्यपसर्पतु ते सीते भयं मत्तः समुत्थितम् ॥५-२०-४॥",
        "index": 4,
        "shloka_num": 4
    },
    {
        "text": "स्वधर्मो रक्षसां भीरु सर्वदैव न संशयः ।\nगमनं वा परस्त्रीणां हरणं सम्प्रमथ्य वा ॥५-२०-५॥",
        "index": 5,
        "shloka_num": 5
    },
    {
        "text": "एवं चैवमकामां त्वां न च स्प्रक्ष्यामि मैथिलि ।\nकामं कामः शरीरे मे यथाकामं प्रवर्तताम् ॥५-२०-६॥",
        "index": 6,
        "shloka_num": 6
    },
    {
        "text": "देवि नेह भयं कार्यं मयि विश्वसिहि प्रिये ।\nप्रणयस्व च तत्त्वेन मैवं भूः शोकलालसा ॥५-२०-७॥",
        "index": 7,
        "shloka_num": 7
    },
    {
        "text": "एकवेणी अधःशय्या ध्यानं मलिनमम्बरम् ।\nअस्थानेऽप्युपवासश्च नैतान्यौपयिकानि ते ॥५-२०-८॥",
        "index": 8,
        "shloka_num": 8
    },
    {
        "text": "विचित्राणि च माल्यानि चन्दनान्यगुरूणि च ।\nविविधानि च वासांसि दिव्यान्याभरणानि च ॥५-२०-९॥",
        "index": 9,
        "shloka_num": 9
    },
    {
        "text": "महार्हाणि च पानानि शयनान्यासनानि च ।\nगीतं नृत्यं च वाद्यं च लभ मां प्राप्य मैथिलि ॥५-२०-१०॥",
        "index": 10,
        "shloka_num": 10
    },
    {
        "text": "स्त्रीरत्नमसि मैवं भूः कुरु गात्रेषु भूषणम् ।\nमां प्राप्य हि कथं वा स्यास्त्वमनर्हा सुविग्रहे ॥५-२०-११॥",
        "index": 11,
        "shloka_num": 11
    },
    {
        "text": "इदं ते चारु संजातं यौवनं ह्यतिवर्तते ।\nयदतीतं पुनर्नैति स्रोतः स्रोतस्विनामिव ॥५-२०-१२॥",
        "index": 12,
        "shloka_num": 12
    },
    {
        "text": "त्वां कृत्वोपरतो मन्ये रूपकर्ता स विश्वकृत् ।\nनहि रूपोपमा ह्यन्या तवास्ति शुभदर्शने ॥५-२०-१३॥",
        "index": 13,
        "shloka_num": 13
    },
    {
        "text": "त्वां समासाद्य वैदेहि रूपयौवनशालिनीम् ।\nकः पुनर्नातिवर्तेत साक्षादपि पितामहः ॥५-२०-१४॥",
        "index": 14,
        "shloka_num": 14
    },
    {
        "text": "यद् यत् पश्यामि ते गात्रं शीतांशुसदृशानने ।\nतस्मिंस्तस्मिन् पृथुश्रोणि चक्षुर्मम निबध्यते ॥५-२०-१५॥",
        "index": 15,
        "shloka_num": 15
    },
    {
        "text": "भव मैथिलि भार्या मे मोहमेतं विसर्जय ।\nबह्वीनामुत्तमस्त्रीणां ममाग्रमहिषी भव ॥५-२०-१६॥",
        "index": 16,
        "shloka_num": 16
    },
    {
        "text": "लोकेभ्यो यानि रत्नानि सम्प्रमथ्याहृतानि मे ।\nतानि ते भीरु सर्वाणि राज्यं चैव ददामि ते ॥५-२०-१७॥",
        "index": 17,
        "shloka_num": 17
    },
    {
        "text": "विजित्य पृथिवीं सर्वां नानानगरमालिनीम् ।\nजनकाय प्रदास्यामि तव हेतोर्विलासिनि ॥५-२०-१८॥",
        "index": 18,
        "shloka_num": 18
    },
    {
        "text": "नेह पश्यामि लोकेऽन्यं यो मे प्रतिबलो भवेत् ।\nपश्य मे सुमहद्वीर्यमप्रतिद्वन्द्वमाहवे ॥५-२०-१९॥",
        "index": 19,
        "shloka_num": 19
    },
    {
        "text": "असकृत् संयुगे भग्ना मया विमृदितध्वजाः ।\nअशक्ताः प्रत्यनीकेषु स्थातुं मम सुरासुराः ॥५-२०-२०॥",
        "index": 20,
        "shloka_num": 20
    },
    {
        "text": "इच्छ मां क्रियतामद्य प्रतिकर्म तवोत्तमम् ।\nसुप्रभाण्यवसज्जन्तां तवांगे भूषणानि हि ॥५-२०-२१॥",
        "index": 21,
        "shloka_num": 21
    },
    {
        "text": "साधु पश्यामि ते रूपं सुयुक्तं प्रतिकर्मणा ।\nप्रतिकर्माभिसंयुक्ता दाक्षिण्येन वरानने ॥५-२०-२२॥",
        "index": 22,
        "shloka_num": 22
    },
    {
        "text": "भुङ्क्ष्व भोगान् यथाकामं पिब भीरु रमस्व च ।\nयथेष्टं च प्रयच्छ त्वं पृथिवीं वा धनानि च ॥५-२०-२३॥",
        "index": 23,
        "shloka_num": 23
    },
    {
        "text": "ललस्व मयि विस्रब्धा धृष्टमाज्ञापयस्व च ।\nमत्प्रासादाल्ललन्त्याश्च ललतां बान्धवस्तव ॥५-२०-२४॥",
        "index": 24,
        "shloka_num": 24
    },
    {
        "text": "ऋद्धिं ममानुपश्य त्वं श्रियं भद्रे यशस्विनि ।\nकिं करिष्यसि रामेण सुभगे चीरवासिना ॥५-२०-२५॥",
        "index": 25,
        "shloka_num": 25
    },
    {
        "text": "निक्षिप्तविजयो रामो गतश्रीर्वनगोचरः ।\nव्रती स्थण्डिलशायी च शंके जीवति वा न वा ॥५-२०-२६॥",
        "index": 26,
        "shloka_num": 26
    },
    {
        "text": "नहि वैदेहि रामस्त्वां द्रष्टुं वाप्युपलभ्यते ।\nपुरोबलाकैरसितैर्मेघैर्ज्योत्स्नामिवावृताम् ॥५-२०-२७॥",
        "index": 27,
        "shloka_num": 27
    },
    {
        "text": "न चापि मम हस्तात् त्वां प्राप्तुमर्हति राघवः ।\nहिरण्यकशिपुः कीर्तिमिन्द्रहस्तगतामिव ॥५-२०-२८॥",
        "index": 28,
        "shloka_num": 28
    },
    {
        "text": "चारुस्मिते चारुदति चारुनेत्रे विलासिनि ।\nमनो हरसि मे भीरु सुपर्णः पन्नगं यथा ॥५-२०-२९॥",
        "index": 29,
        "shloka_num": 29
    },
    {
        "text": "क्लिष्टकौशेयवसनां तन्वीमप्यनलंकृताम् ।\nत्वां दृष्ट्वा स्वेषु दारेषु रतिं नोपलभाम्यहम् ॥५-२०-३०॥",
        "index": 30,
        "shloka_num": 30
    },
    {
        "text": "अन्तःपुरनिवासिन्यः स्त्रियः सर्वगुणान्विताः ।\nयावत्यो मम सर्वासामैश्वर्यं कुरु जानकि ॥५-२०-३१॥",
        "index": 31,
        "shloka_num": 31
    },
    {
        "text": "मम ह्यसितकेशान्ते त्रैलोक्यप्रवरस्त्रियः ।\nतास्त्वां परिचरिष्यन्ति श्रियमप्सरसो यथा ॥५-२०-३२॥",
        "index": 32,
        "shloka_num": 32
    },
    {
        "text": "यानि वैश्रवणे सुभ्रु रत्नानि च धनानि च ।\nतानि लोकांश्च सुश्रोणि मया भुङ्क्ष्व यथासुखम् ॥५-२०-३३॥",
        "index": 33,
        "shloka_num": 33
    },
    {
        "text": "न रामस्तपसा देवि न बलेन च विक्रमैः ।\nन धनेन मया तुल्यस्तेजसा यशसापि वा ॥५-२०-३४॥",
        "index": 34,
        "shloka_num": 34
    },
    {
        "text": "पिब विहर रमस्व भुङ्क्ष्व भोगान् धननिचयं प्रदिशामि मेदिनीं च ।\nमयि लल ललने यथासुखं त्वं त्वयि च समेत्य ललन्तु बान्धवास्ते ॥५-२०-३५॥",
        "index": 35,
        "shloka_num": 35
    },
    {
        "text": "कुसुमिततरुजालसंततानि भ्रमरयुतानि समुद्रतीरजानि ।\nकनकविमलहारभूषितांगी विहर मया सह भीरु काननानि ॥५-२०-३६॥",
        "index": 36,
        "shloka_num": 36
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे प्रणयप्रार्थना नाम विंशः सर्गः ॥५-२०॥",
        "index": 37,
        "shloka_num": null
    }
]
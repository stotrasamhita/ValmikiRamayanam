[
    {
        "text": "अथ श्रीमद्वाल्मीकीयरामायणे सुन्दरकाण्डे हनुमदुपदेशः नाम एकपञ्चाशः सर्गः ॥५-५१॥",
        "index": 0,
        "shloka_num": null
    },
    {
        "text": "तं समीक्ष्य महासत्त्वं सत्त्ववान् हरिसत्तमः ।\nवाक्यमर्थवदव्यग्रस्तमुवाच दशाननम् ॥५-५१-१॥",
        "index": 1,
        "shloka_num": 1
    },
    {
        "text": "अहं सुग्रीवसंदेशादिह प्राप्तस्तवान्तिके ।\nराक्षसेश हरीशस्त्वां भ्राता कुशलमब्रवीत् ॥५-५१-२॥",
        "index": 2,
        "shloka_num": 2
    },
    {
        "text": "भ्रातुः श्रृणु समादेशं सुग्रीवस्य महात्मनः ।\nधर्मार्थसहितं वाक्यमिह चामुत्र च क्षमम् ॥५-५१-३॥",
        "index": 3,
        "shloka_num": 3
    },
    {
        "text": "राजा दशरथो नाम रथकुञ्जरवाजिमान् ।\nपितेव बन्धुर्लोकस्य सुरेश्वरसमद्युतिः ॥५-५१-४॥",
        "index": 4,
        "shloka_num": 4
    },
    {
        "text": "ज्येष्ठस्तस्य महाबाहुः पुत्रः प्रियतरः प्रभुः ।\nपितुर्निदेशान्निष्क्रान्तः प्रविष्टो दण्डकावनम् ॥५-५१-५॥",
        "index": 5,
        "shloka_num": 5
    },
    {
        "text": "लक्ष्मणेन सह भ्राता सीतया सह भार्यया ।\nरामो नाम महातेजा धर्म्यं पन्थानमाश्रितः ॥५-५१-६॥",
        "index": 6,
        "shloka_num": 6
    },
    {
        "text": "तस्य भार्या जनस्थाने भ्रष्टा सीतेति विश्रुता ।\nवैदेहस्य सुता राज्ञो जनकस्य महात्मनः ॥५-५१-७॥",
        "index": 7,
        "shloka_num": 7
    },
    {
        "text": "मार्गमाणस्तु तां देवीं राजपुत्रः सहानुजः ।\nऋष्यमूकमनुप्राप्तः सुग्रीवेण च संगतः ॥५-५१-८॥",
        "index": 8,
        "shloka_num": 8
    },
    {
        "text": "तस्य तेन प्रतिज्ञातं सीतायाः परिमार्गणम् ।\nसुग्रीवस्यापि रामेण हरिराज्यं निवेदितुम् ॥५-५१-९॥",
        "index": 9,
        "shloka_num": 9
    },
    {
        "text": "ततस्तेन मृधे हत्वा राजपुत्रेण वालिनम् ।\nसुग्रीवः स्थापितो राज्ये हर्यृक्षाणां गणेश्वरः ॥५-५१-१०॥",
        "index": 10,
        "shloka_num": 10
    },
    {
        "text": "त्वया विज्ञातपूर्वश्च वाली वानरपुङ्गवः ।\nस तेन निहतः संख्ये शरेणैकेन वानरः ॥५-५१-११॥",
        "index": 11,
        "shloka_num": 11
    },
    {
        "text": "स सीतामार्गणे व्यग्रः सुग्रीवः सत्यसंगरः ।\nहरीन् सम्प्रेषयामास दिशः सर्वा हरीश्वरः ॥५-५१-१२॥",
        "index": 12,
        "shloka_num": 12
    },
    {
        "text": "तां हरीणां सहस्राणि शतानि नियुतानि च ।\nदिक्षु सर्वासु मार्गन्ते ह्यधश्चोपरि चाम्बरे ॥५-५१-१३॥",
        "index": 13,
        "shloka_num": 13
    },
    {
        "text": "वैनतेयसमाः केचित् केचित् तत्रानिलोपमाः ।\nअसङ्गगतयः शीघ्रा हरिवीरा महाबलाः ॥५-५१-१४॥",
        "index": 14,
        "shloka_num": 14
    },
    {
        "text": "अहं तु हनुमान्नाम मारुतस्यौरसः सुतः ।\nसीतायास्तु कृते तूर्णं शतयोजनमायतम् ॥५-५१-१५॥",
        "index": 15,
        "shloka_num": 15
    },
    {
        "text": "समुद्रं लङ्घयित्वैव त्वां दिदृक्षुरिहागतः ।\nभ्रमता च मया दृष्टा गृहे ते जनकात्मजा ॥५-५१-१६॥",
        "index": 16,
        "shloka_num": 16
    },
    {
        "text": "तद् भवान् दृष्टधर्मार्थस्तपःकृतपरिग्रहः ।\nपरदारान् महाप्राज्ञ नोपरोद्धुं त्वमर्हसि ॥५-५१-१७॥",
        "index": 17,
        "shloka_num": 17
    },
    {
        "text": "नहि धर्मविरुद्धेषु बह्वपायेषु कर्मसु ।\nमूलघातिषु सज्जन्ते बुद्धिमन्तो भवद्विधाः ॥५-५१-१८॥",
        "index": 18,
        "shloka_num": 18
    },
    {
        "text": "कश्च लक्ष्मणमुक्तानां रामकोपानुवर्तिनाम् ।\nशराणामग्रतः स्थातुं शक्तो देवासुरेष्वपि ॥५-५१-१९॥",
        "index": 19,
        "shloka_num": 19
    },
    {
        "text": "न चापि त्रिषु लोकेषु राजन् विद्येत कश्चन ।\nराघवस्य व्यलीकं यः कृत्वा सुखमवाप्नुयात् ॥५-५१-२०॥",
        "index": 20,
        "shloka_num": 20
    },
    {
        "text": "तत् त्रिकालहितं वाक्यं धर्म्यमर्थानुयायि च ।\nमन्यस्व नरदेवाय जानकी प्रतिदीयताम् ॥५-५१-२१॥",
        "index": 21,
        "shloka_num": 21
    },
    {
        "text": "दृष्टा हीयं मया देवी लब्धं यदिह दुर्लभम् ।\nउत्तरं कर्म यच्छेषं निमित्तं तत्र राघवः ॥५-५१-२२॥",
        "index": 22,
        "shloka_num": 22
    },
    {
        "text": "लक्षितेयं मया सीता तथा शोकपरायणा ।\nगृहे यां नाभिजानासि पञ्चास्यामिव पन्नगीम् ॥५-५१-२३॥",
        "index": 23,
        "shloka_num": 23
    },
    {
        "text": "नेयं जरयितुं शक्या सासुरैरमरैरपि ।\nविषसंस्पृष्टमत्यर्थं भुक्तमन्नमिवौजसा ॥५-५१-२४॥",
        "index": 24,
        "shloka_num": 24
    },
    {
        "text": "तपःसंतापलब्धस्ते सोऽयं धर्मपरिग्रहः ।\nन स नाशयितुं न्याय्य आत्मप्राणपरिग्रहः ॥५-५१-२५॥",
        "index": 25,
        "shloka_num": 25
    },
    {
        "text": "अवध्यतां तपोभिर्यां भवान् समनुपश्यति ।\nआत्मनः सासुरैर्देवैर्हेतुस्तत्राप्ययं महान् ॥५-५१-२६॥",
        "index": 26,
        "shloka_num": 26
    },
    {
        "text": "सुग्रीवो न च देवोऽयं न यक्षो न च राक्षसः ।\nमानुषो राघवो राजन् सुग्रीवश्च हरीश्वरः ।\nतस्मात् प्राणपरित्राणं कथं राजन् करिष्यसि ॥५-५१-२७॥",
        "index": 27,
        "shloka_num": 27
    },
    {
        "text": "न तु धर्मोपसंहारमधर्मफलसंहितम् ।\nतदेव फलमन्वेति धर्मश्चाधर्मनाशनः ॥५-५१-२८॥",
        "index": 28,
        "shloka_num": 28
    },
    {
        "text": "प्राप्तं धर्मफलं तावद् भवता नात्र संशयः ।\nफलमस्याप्यधर्मस्य क्षिप्रमेव प्रपत्स्यसे ॥५-५१-२९॥",
        "index": 29,
        "shloka_num": 29
    },
    {
        "text": "जनस्थानवधं बुद्ध्वा वालिनश्च वधं तथा ।\nरामसुग्रीवसख्यं च बुद्ध्यस्व हितमात्मनः ॥५-५१-३०॥",
        "index": 30,
        "shloka_num": 30
    },
    {
        "text": "कामं खल्वहमप्येकः सवाजिरथकुञ्जराम् ।\nलङ्कां नाशयितुं शक्तस्तस्यैष तु न निश्चयः ॥५-५१-३१॥",
        "index": 31,
        "shloka_num": 31
    },
    {
        "text": "रामेण हि प्रतिज्ञातं हर्यृक्षगणसंनिधौ ।\nउत्सादनममित्राणां सीता यैस्तु प्रधर्षिता ॥५-५१-३२॥",
        "index": 32,
        "shloka_num": 32
    },
    {
        "text": "अपकुर्वन् हि रामस्य साक्षादपि पुरंदरः ।\nन सुखं प्राप्नुयादन्यः किं पुनस्त्वद्विधो जनः ॥५-५१-३३॥",
        "index": 33,
        "shloka_num": 33
    },
    {
        "text": "यां सीतेत्यभिजानासि येयं तिष्ठति ते गृहे ।\nकालरात्रीति तां विद्धि सर्वलङ्काविनाशिनीम् ॥५-५१-३४॥",
        "index": 34,
        "shloka_num": 34
    },
    {
        "text": "तदलं कालपाशेन सीताविग्रहरूपिणा ।\nस्वयं स्कन्धावसक्तेन क्षेममात्मनि चिन्त्यताम् ॥५-५१-३५॥",
        "index": 35,
        "shloka_num": 35
    },
    {
        "text": "सीतायास्तेजसा दग्धां रामकोपप्रदीपिताम् ।\nदह्यमानामिमां पश्य पुरीं साट्टप्रतोलिकाम् ॥५-५१-३६॥",
        "index": 36,
        "shloka_num": 36
    },
    {
        "text": "स्वानि मित्राणि मन्त्रींश्च ज्ञातीन् भ्रातॄन् सुतान्हितान् ।\nभोगान् दारांश्च लङ्कां च मा विनाशमुपानय ॥५-५१-३७॥",
        "index": 37,
        "shloka_num": 37
    },
    {
        "text": "सत्यं राक्षसराजेन्द्र शृणुष्व वचनं मम ।\nरामदासस्य दूतस्य वानरस्य विशेषतः ॥५-५१-३८॥",
        "index": 38,
        "shloka_num": 38
    },
    {
        "text": "सर्वाल्ँ लोकान् सुसंहृत्य सभूतान् सचराचरान् ।\nपुनरेव तथा स्रष्टुं शक्तो रामो महायशाः ॥५-५१-३९॥",
        "index": 39,
        "shloka_num": 39
    },
    {
        "text": "देवासुरनरेन्द्रेषु यक्षरक्षोरगेषु च ।\nविद्याधरेषु नागेषु गन्धर्वेषु मृगेषु च ॥५-५१-४०॥",
        "index": 40,
        "shloka_num": 40
    },
    {
        "text": "सिद्धेषु किंनरेन्द्रेषु पतत्त्रिषु च सर्वतः ।\nसर्वत्र सर्वभूतेषु सर्वकालेषु नास्ति सः ॥५-५१-४१॥",
        "index": 41,
        "shloka_num": 41
    },
    {
        "text": "यो रामं प्रति युध्येत विष्णुतुल्यपराक्रमम् ।\nसर्वलोकेश्वरस्येह कृत्वा विप्रियमीदृशम् ।\nरामस्य राजसिंहस्य दुर्लभं तव जीवितम् ॥५-५१-४२॥",
        "index": 42,
        "shloka_num": 42
    },
    {
        "text": "देवाश्च दैत्याश्च निशाचरेन्द्र गन्धर्वविद्याधरनागयक्षाः ।\nरामस्य लोकत्रयनायकस्य स्थातुं न शक्ताः समरेषु सर्वे ॥५-५१-४३॥",
        "index": 43,
        "shloka_num": 43
    },
    {
        "text": "ब्रह्मा स्वयम्भूश्चतुराननो वा रुद्रस्त्रिनेत्रस्त्रिपुरान्तको वा ।\nइन्द्रो महेन्द्रः सुरनायको वा स्थातुं न शक्ता युधि राघवस्य ॥५-५१-४४॥",
        "index": 44,
        "shloka_num": 44
    },
    {
        "text": "स सौष्ठवोपेतमदीनवादिनः कपेर्निशम्याप्रतिमोऽप्रियं वचः ।\nदशाननः कोपविवृत्तलोचनः समादिशत् तस्य वधं महाकपेः ॥५-५१-४५॥",
        "index": 45,
        "shloka_num": 45
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनुमदुपदेशः नाम एकपञ्चाशः सर्गः ॥५-५१॥",
        "index": 46,
        "shloka_num": null
    }
]
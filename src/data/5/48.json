[
    {
        "text": "अथ श्रीमद्वाल्मीकीयरामायणे सुन्दरकाण्डे इन्द्रजिदभियोगः नाम अष्टचत्वारिंशः सर्गः ॥५-४८॥",
        "index": 0,
        "shloka_num": null
    },
    {
        "text": "ततस्तु रक्षोऽधिपतिर्महात्मा हनूमताक्षे निहते कुमारे ।\nमनः समाधाय स देवकल्पं समादिदेशेन्द्रजितं सरोषः ॥५-४८-१॥",
        "index": 1,
        "shloka_num": 1
    },
    {
        "text": "त्वमस्त्रविच्छस्त्रभृतां वरिष्ठः सुरासुराणामपि शोकदाता ।\nसुरेषु सेन्द्रेषु च दृष्टकर्मा पितामहाराधनसंचितास्त्रः ॥५-४८-२॥",
        "index": 2,
        "shloka_num": 2
    },
    {
        "text": "त्वदस्त्रबलमासाद्य ससुराः समरुद्गणाः ।\nन शेकुः समरे स्थातुं सुरेश्वरसमाश्रिताः ॥५-४८-३॥",
        "index": 3,
        "shloka_num": 3
    },
    {
        "text": "न कश्चित् त्रिषु लोकेषु संयुगे न गतश्रमः ।\nभुजवीर्याभिगुप्तश्च तपसा चाभिरक्षितः ।\nदेशकालप्रधानश्च त्वमेव मतिसत्तमः ॥५-४८-४॥",
        "index": 4,
        "shloka_num": 4
    },
    {
        "text": "न तेऽस्त्यशक्यं समरेषु कर्मणां न तेऽस्त्यकार्यं मतिपूर्वमन्त्रणे ।\nन सोऽस्ति कश्चित् त्रिषु संग्रहेषु न वेद यस्तेऽस्त्रबलं बलं च ॥५-४८-५॥",
        "index": 5,
        "shloka_num": 5
    },
    {
        "text": "ममानुरूपं तपसो बलं च ते पराक्रमश्चास्त्रबलं च संयुगे ।\nन त्वां समासाद्य रणावमर्दे मनः श्रमं गच्छति निश्चितार्थम् ॥५-४८-६॥",
        "index": 6,
        "shloka_num": 6
    },
    {
        "text": "निहताः किंकराः सर्वे जम्बुमाली च राक्षसः ।\nअमात्यपुत्रा वीराश्च पञ्च सेनाग्रगामिनः ॥५-४८-७॥",
        "index": 7,
        "shloka_num": 7
    },
    {
        "text": "बलानि सुसमृद्धानि साश्वनागरथानि च ।\nसहोदरस्ते दयितः कुमारोऽक्षश्च सूदितः ।\nन तु तेष्वेव मे सारो यस्त्वय्यरिनिषूदन ॥५-४८-८॥",
        "index": 8,
        "shloka_num": 8
    },
    {
        "text": "इदं च दृष्ट्वा निहतं महद् बलं कपेः प्रभावं च पराक्रमं च ।\nत्वमात्मनश्चापि निरीक्ष्य सारं कुरुष्व वेगं स्वबलानुरूपम् ॥५-४८-९॥",
        "index": 9,
        "shloka_num": 9
    },
    {
        "text": "बलावमर्दस्त्वयि संनिकृष्टे यथा गते शाम्यति शान्तशत्रौ ।\nतथा समीक्ष्यात्मबलं परं च समारभस्वास्त्रभृतां वरिष्ठ ॥५-४८-१०॥",
        "index": 10,
        "shloka_num": 10
    },
    {
        "text": "न वीर सेना गणशो च्यवन्ति न वज्रमादाय विशालसारम् ।\nन मारुतस्यास्ति गतिप्रमाणं न चाग्निकल्पः करणेन हन्तुम् ॥५-४८-११॥",
        "index": 11,
        "shloka_num": 11
    },
    {
        "text": "तमेवमर्थं प्रसमीक्ष्य सम्यक् स्वकर्मसाम्याद्धि समाहितात्मा ।\nस्मरंश्च दिव्यं धनुषोऽस्य वीर्यं व्रजाक्षतं कर्म समारभस्व ॥५-४८-१२॥",
        "index": 12,
        "shloka_num": 12
    },
    {
        "text": "न खल्वियं मतिश्रेष्ठ यत्त्वां सम्प्रेषयाम्यहम् ।\nइयं च राजधर्माणां क्षत्रस्य च मतिर्मता ॥५-४८-१३॥",
        "index": 13,
        "shloka_num": 13
    },
    {
        "text": "नानाशस्त्रेषु संग्रामे वैशारद्यमरिंदम ।\nअवश्यमेव बोद्धव्यं काम्यश्च विजयो रणे ॥५-४८-१४॥",
        "index": 14,
        "shloka_num": 14
    },
    {
        "text": "ततः पितुस्तद्वचनं निशम्य प्रदक्षिणं दक्षसुतप्रभावः ।\nचकार भर्तारमतित्वरेण रणाय वीरः प्रतिपन्नबुद्धिः ॥५-४८-१५॥",
        "index": 15,
        "shloka_num": 15
    },
    {
        "text": "ततस्तैः स्वगणैरिष्टैरिन्द्रजित् प्रतिपूजितः ।\nयुद्धोद्धतकृतोत्साहः संग्रामं सम्प्रपद्यत ॥५-४८-१६॥",
        "index": 16,
        "shloka_num": 16
    },
    {
        "text": "श्रीमान् पद्मविशालाक्षो राक्षसाधिपतेः सुतः ।\nनिर्जगाम महातेजाः समुद्र इव पर्वणि ॥५-४८-१७॥",
        "index": 17,
        "shloka_num": 17
    },
    {
        "text": "स पक्षिराजोपमतुल्यवेगैर्व्याघ्रैश्चतुर्भिः स तु तीक्ष्णदंष्ट्रैः ।\nरथं समायुक्तमसह्यवेगः समारुरोहेन्द्रजिदिन्द्रकल्पः ॥५-४८-१८॥",
        "index": 18,
        "shloka_num": 18
    },
    {
        "text": "स रथी धन्विनां श्रेष्ठः शस्त्रज्ञोऽस्त्रविदां वरः ।\nरथेनाभिययौ क्षिप्रं हनूमान् यत्र सोऽभवत् ॥५-४८-१९॥",
        "index": 19,
        "shloka_num": 19
    },
    {
        "text": "स तस्य रथनिर्घोषं ज्यास्वनं कार्मुकस्य च ।\nनिशम्य हरिवीरोऽसौ सम्प्रहृष्टतरोऽभवत् ॥५-४८-२०॥",
        "index": 20,
        "shloka_num": 20
    },
    {
        "text": "इन्द्रजिच्चापमादाय शितशल्यांश्च सायकान् ।\nहनूमन्तमभिप्रेत्य जगाम रणपण्डितः ॥५-४८-२१॥",
        "index": 21,
        "shloka_num": 21
    },
    {
        "text": "तस्मिंस्ततः संयति जातहर्षे रणाय निर्गच्छति बाणपाणौ ।\nदिशश्च सर्वाः कलुषा बभूवुर्मृगाश्च रौद्रा बहुधा विनेदुः ॥५-४८-२२॥",
        "index": 22,
        "shloka_num": 22
    },
    {
        "text": "समागतास्तत्र तु नागयक्षा महर्षयश्चक्रचराश्च सिद्धाः ।\nनभः समावृत्य च पक्षिसङ्घा विनेदुरुच्चैः परमप्रहृष्टाः ॥५-४८-२३॥",
        "index": 23,
        "shloka_num": 23
    },
    {
        "text": "आयान्तं स रथं दृष्ट्वा तूर्णमिन्द्रध्वजं कपिः ।\nननाद च महानादं व्यवर्धत च वेगवान् ॥५-४८-२४॥",
        "index": 24,
        "shloka_num": 24
    },
    {
        "text": "इन्द्रजित् स रथं दिव्यमाश्रितश्चित्रकार्मुकः ।\nधनुर्विस्फारयामास तडिदूर्जितनिःस्वनम् ॥५-४८-२५॥",
        "index": 25,
        "shloka_num": 25
    },
    {
        "text": "ततः समेतावतितीक्ष्णवेगौ महाबलौ तौ रणनिर्विशङ्कौ ।\nकपिश्च रक्षोऽधिपतेस्तनूजः सुरासुरेन्द्राविव बद्धवैरौ ॥५-४८-२६॥",
        "index": 26,
        "shloka_num": 26
    },
    {
        "text": "स तस्य वीरस्य महारथस्य धनुष्मतः संयति सम्मतस्य ।\nशरप्रवेगं व्यहनत् प्रवृद्धश्चचार मार्गे पितुरप्रमेयः ॥५-४८-२७॥",
        "index": 27,
        "shloka_num": 27
    },
    {
        "text": "ततः शरानायततीक्ष्णशल्यान् सुपत्रिणः काञ्चनचित्रपुङ्खान् ।\nमुमोच वीरः परवीरहन्ता सुसंततान् वज्रसमानवेगान् ॥५-४८-२८॥",
        "index": 28,
        "shloka_num": 28
    },
    {
        "text": "ततः स तत्स्यन्दननिःस्वनं च मृदङ्गभेरीपटहस्वनं च ।\nविकृष्यमाणस्य च कार्मुकस्य निशम्य घोषं पुनरुत्पपात ॥५-४८-२९॥",
        "index": 29,
        "shloka_num": 29
    },
    {
        "text": "शराणामन्तरेष्वाशु व्यावर्तत महाकपिः ।\nहरिस्तस्याभिलक्ष्यस्य मोक्षयँल्लक्ष्यसंग्रहम् ॥५-४८-३०॥",
        "index": 30,
        "shloka_num": 30
    },
    {
        "text": "शराणामग्रतस्तस्य पुनः समभिवर्तत ।\nप्रसार्य हस्तौ हनुमानुत्पपातानिलात्मजः ॥५-४८-३१॥",
        "index": 31,
        "shloka_num": 31
    },
    {
        "text": "तावुभौ वेगसम्पन्नौ रणकर्मविशारदौ ।\nसर्वभूतमनोग्राहि चक्रतुर्युद्धमुत्तमम् ॥५-४८-३२॥",
        "index": 32,
        "shloka_num": 32
    },
    {
        "text": "हनूमतो वेद न राक्षसोऽन्तरं न मारुतिस्तस्य महात्मनोऽन्तरम् ।\nपरस्परं निर्विषहौ बभूवतुः समेत्य तौ देवसमानविक्रमौ ॥५-४८-३३॥",
        "index": 33,
        "shloka_num": 33
    },
    {
        "text": "ततस्तु लक्ष्ये स विहन्यमाने शरेष्वमोघेषु च सम्पतत्सु ।\nजगाम चिन्तां महतीं महात्मा समाधिसंयोगसमाहितात्मा ॥५-४८-३४॥",
        "index": 34,
        "shloka_num": 34
    },
    {
        "text": "ततो मतिं राक्षसराजसूनुश्चकार तस्मिन् हरिवीरमुख्ये ।\nअवध्यतां तस्य कपेः समीक्ष्य कथं निगच्छेदिति निग्रहार्थम् ॥५-४८-३५॥",
        "index": 35,
        "shloka_num": 35
    },
    {
        "text": "ततः पैतामहं वीरः सोऽस्त्रमस्त्रविदां वरः ।\nसंदधे सुमहातेजास्तं हरिप्रवरं प्रति ॥५-४८-३६॥",
        "index": 36,
        "shloka_num": 36
    },
    {
        "text": "अवध्योऽयमिति ज्ञात्वा तमस्त्रेणास्त्रतत्त्ववित् ।\nनिजग्राह महाबाहुं मारुतात्मजमिन्द्रजित् ॥५-४८-३७॥",
        "index": 37,
        "shloka_num": 37
    },
    {
        "text": "तेन बद्धस्ततोऽस्त्रेण राक्षसेन स वानरः ।\nअभवन्निर्विचेष्टश्च पपात च महीतले ॥५-४८-३८॥",
        "index": 38,
        "shloka_num": 38
    },
    {
        "text": "ततोऽथ बुद्ध्वा स तदस्त्रबन्धं प्रभोः प्रभावाद् विगताल्पवेगः ।\nपितामहानुग्रहमात्मनश्च विचिन्तयामास हरिप्रवीरः ॥५-४८-३९॥",
        "index": 39,
        "shloka_num": 39
    },
    {
        "text": "ततः स्वायम्भुवैर्मन्त्रैर्ब्रह्मास्त्रं चाभिमन्त्रितम् ।\nहनूमांश्चिन्तयामास वरदानं पितामहात् ॥५-४८-४०॥",
        "index": 40,
        "shloka_num": 40
    },
    {
        "text": "न मेऽस्य बन्धस्य च शक्तिरस्ति विमोक्षणे लोकगुरोः प्रभावात् ।\nइत्येवमेवं विहितोऽस्त्रबन्धो मयाऽऽत्मयोनेरनुवर्तितव्यः ॥५-४८-४१॥",
        "index": 41,
        "shloka_num": 41
    },
    {
        "text": "स वीर्यमस्त्रस्य कपिर्विचार्य पितामहानुग्रहमात्मनश्च ।\nविमोक्षशक्तिं परिचिन्तयित्वा पितामहाज्ञामनुवर्तते स्म ॥५-४८-४२॥",
        "index": 42,
        "shloka_num": 42
    },
    {
        "text": "अस्त्रेणापि हि बद्धस्य भयं मम न जायते ।\nपितामहमहेन्द्राभ्यां रक्षितस्यानिलेन च ॥५-४८-४३॥",
        "index": 43,
        "shloka_num": 43
    },
    {
        "text": "ग्रहणे चापि रक्षोभिर्महन्मे गुणदर्शनम् ।\nराक्षसेन्द्रेण संवादस्तस्माद् गृह्णन्तु मां परे ॥५-४८-४४॥",
        "index": 44,
        "shloka_num": 44
    },
    {
        "text": "स निश्चितार्थः परवीरहन्ता समीक्ष्यकारी विनिवृत्तचेष्टः ।\nपरैः प्रसह्याभिगतैर्निगृह्य ननाद तैस्तैः परिभर्त्स्यमानः ॥५-४८-४५॥",
        "index": 45,
        "shloka_num": 45
    },
    {
        "text": "ततस्ते राक्षसा दृष्ट्वा विनिश्चेष्टमरिंदमम् ।\nबबन्धुः शणवल्कैश्च द्रुमचीरैश्च संहतैः ॥५-४८-४६॥",
        "index": 46,
        "shloka_num": 46
    },
    {
        "text": "स रोचयामास परैश्च बन्धं प्रसह्य वीरैरभिगर्हणं च ।\nकौतूहलान्मां यदि राक्षसेन्द्रो द्रष्टुं व्यवस्येदिति निश्चितार्थः ॥५-४८-४७॥",
        "index": 47,
        "shloka_num": 47
    },
    {
        "text": "स बद्धस्तेन वल्केन विमुक्तोऽस्त्रेण वीर्यवान् ।\nअस्त्रबन्धः स चान्यं हि न बन्धमनुवर्तते ॥५-४८-४८॥",
        "index": 48,
        "shloka_num": 48
    },
    {
        "text": "अथेन्द्रजित् तं द्रुमचीरबद्धं विचार्य वीरः कपिसत्तमं तम् ।\nविमुक्तमस्त्रेण जगाम चिन्तामन्येन बद्धोऽप्यनुवर्ततेऽस्त्रम् ॥५-४८-४९॥",
        "index": 49,
        "shloka_num": 49
    },
    {
        "text": "अहो महत् कर्म कृतं निरर्थं न राक्षसैर्मन्त्रगतिर्विमृष्टा ।\nपुनश्च नास्त्रे विहतेऽस्त्रमन्यत् प्रवर्तते संशयिताः स्म सर्वे ॥५-४८-५०॥",
        "index": 50,
        "shloka_num": 50
    },
    {
        "text": "अस्त्रेण हनुमान् मुक्तो नात्मानमवबुध्यते ।\nकृष्यमाणस्तु रक्षोभिस्तैश्च बन्धैर्निपीडितः ॥५-४८-५१॥",
        "index": 51,
        "shloka_num": 51
    },
    {
        "text": "हन्यमानस्ततः क्रूरै राक्षसैः कालमुष्टिभिः ।\nसमीपं राक्षसेन्द्रस्य प्राकृष्यत स वानरः ॥५-४८-५२॥",
        "index": 52,
        "shloka_num": 52
    },
    {
        "text": "अथेन्द्रजित् तं प्रसमीक्ष्य मुक्तमस्त्रेण बद्धं द्रुमचीरसूत्रैः ।\nव्यदर्शयत् तत्र महाबलं तं हरिप्रवीरं सगणाय राज्ञे ॥५-४८-५३॥",
        "index": 53,
        "shloka_num": 53
    },
    {
        "text": "तं मत्तमिव मातङ्गं बद्धं कपिवरोत्तमम् ।\nराक्षसा राक्षसेन्द्राय रावणाय न्यवेदयन् ॥५-४८-५४॥",
        "index": 54,
        "shloka_num": 54
    },
    {
        "text": "कोऽयं कस्य कुतो वापि किं कार्यं कोऽभ्युपाश्रयः ।\nइति राक्षसवीराणां दृष्ट्वा संजज्ञिरे कथाः ॥५-४८-५५॥",
        "index": 55,
        "shloka_num": 55
    },
    {
        "text": "हन्यतां दह्यतां वापि भक्ष्यतामिति चापरे ।\nराक्षसास्तत्र संक्रुद्धाः परस्परमथाब्रुवन् ॥५-४८-५६॥",
        "index": 56,
        "shloka_num": 56
    },
    {
        "text": "अतीत्य मार्गं सहसा महात्मा स तत्र रक्षोऽधिपपादमूले ।\nददर्श राज्ञः परिचारवृद्धान् गृहं महारत्नविभूषितं च ॥५-४८-५७॥",
        "index": 57,
        "shloka_num": 57
    },
    {
        "text": "स ददर्श महातेजा रावणः कपिसत्तमम् ।\nरक्षोभिर्विकृताकारैः कृष्यमाणमितस्ततः ॥५-४८-५८॥",
        "index": 58,
        "shloka_num": 58
    },
    {
        "text": "राक्षसाधिपतिं चापि ददर्श कपिसत्तमः ।\nतेजोबलसमायुक्तं तपन्तमिव भास्करम् ॥५-४८-५९॥",
        "index": 59,
        "shloka_num": 59
    },
    {
        "text": "स रोषसंवर्तितताम्रदृष्टिर्दशाननस्तं कपिमन्ववेक्ष्य ।\nअथोपविष्टान् कुलशीलवृद्धान् समादिशत् तं प्रति मुख्यमन्त्रीन् ॥५-४८-६०॥",
        "index": 60,
        "shloka_num": 60
    },
    {
        "text": "यथाक्रमं तैः स कपिश्च पृष्टः कार्यार्थमर्थस्य च मूलमादौ ।\nनिवेदयामास हरीश्वरस्य दूतः सकाशादहमागतोऽस्मि ॥५-४८-६१॥",
        "index": 61,
        "shloka_num": 61
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे इन्द्रजिदभियोगः नाम अष्टचत्वारिंशः सर्गः ॥५-४८॥",
        "index": 62,
        "shloka_num": null
    }
]
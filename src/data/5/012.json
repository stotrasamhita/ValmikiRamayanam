[
    {
        "text": "अथ श्रीमद्वाल्मीकीयरामायणे सुन्दरकाण्डे हनूमद्विषादः नाम द्वादशः सर्गः ॥५-१२॥",
        "index": 0,
        "shloka_num": null
    },
    {
        "text": "स तस्य मध्ये भवनस्य संस्थितो लतागृहांश्चित्रगृहान् निशागृहान् ।\nजगाम सीतां प्रतिदर्शनोत्सुको न चैव तां पश्यति चारुदर्शनाम् ॥५-१२-१॥",
        "index": 1,
        "shloka_num": 1
    },
    {
        "text": "स चिन्तयामास ततो महाकपिः प्रियामपश्यन् रघुनन्दनस्य ताम् ।\nध्रुवं न सीता ध्रियते यथा न मे विचिन्वतो दर्शनमेति मैथिली ॥५-१२-२॥",
        "index": 2,
        "shloka_num": 2
    },
    {
        "text": "सा राक्षसानां प्रवरेण जानकी स्वशीलसंरक्षणतत्परा सती ।\nअनेन नूनं प्रति दुष्टकर्मणा हता भवेदार्यपथे परे स्थिता ॥५-१२-३॥",
        "index": 3,
        "shloka_num": 3
    },
    {
        "text": "विरूपरूपा विकृता विवर्चसो महानना दीर्घविरूपदर्शनाः ।\nसमीक्ष्य ता राक्षसराजयोषितो भयाद् विनष्टा जनकेश्वरात्मजा ॥५-१२-४॥",
        "index": 4,
        "shloka_num": 4
    },
    {
        "text": "सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम् ।\nन मेऽस्ति सुग्रीवसमीपगा गतिः सुतीक्ष्णदण्डो बलवांश्च वानरः ॥५-१२-५॥",
        "index": 5,
        "shloka_num": 5
    },
    {
        "text": "दृष्टमन्तःपुरं सर्वं दृष्टा रावणयोषितः ।\nन सीता दृश्यते साध्वी वृथा जातो मम श्रमः ॥५-१२-६॥",
        "index": 6,
        "shloka_num": 6
    },
    {
        "text": "किं नु मां वानराः सर्वे गतं वक्ष्यन्ति सङ्गताः ।\nगत्वा तत्र त्वया वीर किं कृतं तद् वदस्व नः ॥५-१२-७॥",
        "index": 7,
        "shloka_num": 7
    },
    {
        "text": "अदृष्ट्वा किं प्रवक्ष्यामि तामहं जनकात्मजाम् ।\nध्रुवं प्रायमुपासिष्ये कालस्य व्यतिवर्तने ॥५-१२-८॥",
        "index": 8,
        "shloka_num": 8
    },
    {
        "text": "किं वा वक्ष्यति वृद्धश्च जाम्बवानङ्गदश्च सः ।\nगतं पारं समुद्रस्य वानराश्च समागताः ॥५-१२-९॥",
        "index": 9,
        "shloka_num": 9
    },
    {
        "text": "अनिर्वेदः श्रियो मूलमनिर्वेदः परं सुखम् ।\nभूयस्तत्र विचेष्यामि न यत्र विचयः कृतः ॥५-१२-१०॥",
        "index": 10,
        "shloka_num": 10
    },
    {
        "text": "अनिर्वेदो हि सततं सर्वार्थेषु प्रवर्तकः ।\nकरोति सफलं जन्तोः कर्म यच्च करोति सः ॥५-१२-११॥",
        "index": 11,
        "shloka_num": 11
    },
    {
        "text": "तस्मादनिर्वेदकरं यत्नं चेष्टेऽहमुत्तमम् ।\nअदृष्टांश्च विचेष्यामि देशान् रावणपालितान् ॥५-१२-१२॥",
        "index": 12,
        "shloka_num": 12
    },
    {
        "text": "आपानशाला विचितास्तथा पुष्पगृहाणि च ।\nचित्रशालाश्च विचिता भूयः क्रीडागृहाणि च ॥५-१२-१३॥",
        "index": 13,
        "shloka_num": 13
    },
    {
        "text": "निष्कुटान्तररथ्याश्च विमानानि च सर्वशः ।\nइति सञ्चिन्त्य भूयोऽपि विचेतुमुपचक्रमे ॥५-१२-१४॥",
        "index": 14,
        "shloka_num": 14
    },
    {
        "text": "भूमीगृहांश्चैत्यगृहान् गृहातिगृहकानपि ।\nउत्पतन् निपतंश्चापि तिष्ठन् गच्छन् पुनः क्वचित् ॥५-१२-१५॥",
        "index": 15,
        "shloka_num": 15
    },
    {
        "text": "अपवृण्वंश्च द्वाराणि कपाटान्यवघट्टयन् ।\nप्रविशन् निष्पतंश्चापि प्रपतन्नुत्पतन्निव ॥५-१२-१६॥",
        "index": 16,
        "shloka_num": 16
    },
    {
        "text": "सर्वमप्यवकाशं स विचचार महाकपिः ।\nचतुरङ्गुलमात्रोऽपि नावकाशः स विद्यते ।\nरावणान्तःपुरे तस्मिन् यं कपिर्न जगाम सः ॥५-१२-१७॥",
        "index": 17,
        "shloka_num": 17
    },
    {
        "text": "प्राकारान्तरवीथ्यश्च वेदिकाश्चैत्यसंश्रयाः ।\nश्वभ्राश्च पुष्करिण्यश्च सर्वं तेनावलोकितम् ॥५-१२-१८॥",
        "index": 18,
        "shloka_num": 18
    },
    {
        "text": "राक्षस्यो विविधाकारा विरूपा विकृतास्तथा ।\nदृष्टा हनुमता तत्र न तु सा जनकात्मजा ॥५-१२-१९॥",
        "index": 19,
        "shloka_num": 19
    },
    {
        "text": "रूपेणाप्रतिमा लोके परा विद्याधरस्त्रियः ।\nदृष्टा हनुमता तत्र न तु राघवनन्दिनी ॥५-१२-२०॥",
        "index": 20,
        "shloka_num": 20
    },
    {
        "text": "नागकन्या वरारोहाः पूर्णचन्द्रनिभाननाः ।\nदृष्टा हनुमता तत्र न तु सा जनकात्मजा ॥५-१२-२१॥",
        "index": 21,
        "shloka_num": 21
    },
    {
        "text": "प्रमथ्य राक्षसेन्द्रेण नागकन्या बलाद्धृताः ।\nदृष्टा हनुमता तत्र न सा जनकनन्दिनी ॥५-१२-२२॥",
        "index": 22,
        "shloka_num": 22
    },
    {
        "text": "सोऽपश्यंस्तां महाबाहुः पश्यंश्चान्या वरस्त्रियः ।\nविषसाद महाबाहुर्हनूमान् मारुतात्मजः ॥५-१२-२३॥",
        "index": 23,
        "shloka_num": 23
    },
    {
        "text": "उद्योगं वानरेन्द्राणां प्लवनं सागरस्य च ।\nव्यर्थं वीक्ष्यानिलसुतश्चिन्तां पुनरुपागतः ॥५-१२-२४॥",
        "index": 24,
        "shloka_num": 24
    },
    {
        "text": "अवतीर्य विमानाच्च हनूमान् मारुतात्मजः ।\nचिन्तामुपजगामाथ शोकोपहतचेतनः ॥५-१२-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनूमद्विषादः नाम द्वादशः सर्गः ॥५-१२॥",
        "index": 26,
        "shloka_num": null
    }
]
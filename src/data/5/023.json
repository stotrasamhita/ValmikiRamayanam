[
    {
        "text": "अथ श्रीमद्वाल्मीकीयरामायणे सुन्दरकाण्डे राक्षसीप्ररोचनम् नाम त्रयोविंशः सर्गः ॥५-२३॥",
        "index": 0,
        "shloka_num": null
    },
    {
        "text": "इत्युक्त्वा मैथिलीं राजा रावणः शत्रुरावणः ।\nसन्दिश्य च ततः सर्वा राक्षसीर्निर्जगाम ह ॥५-२३-१॥",
        "index": 1,
        "shloka_num": 1
    },
    {
        "text": "निष्क्रान्ते राक्षसेन्द्रे तु पुनरन्तःपुरं गते ।\nराक्षस्यो भीमरूपास्ताः सीतां समभिदुद्रुवुः ॥५-२३-२॥",
        "index": 2,
        "shloka_num": 2
    },
    {
        "text": "ततः सीतामुपागम्य राक्षस्यः क्रोधमूर्च्छिताः ।\nपरं परुषया वाचा वैदेहीमिदमब्रुवन् ॥५-२३-३॥",
        "index": 3,
        "shloka_num": 3
    },
    {
        "text": "पौलस्त्यस्य वरिष्ठस्य रावणस्य महात्मनः ।\nदशग्रीवस्य भार्यात्वं सीते न बहु मन्यसे ॥५-२३-४॥",
        "index": 4,
        "shloka_num": 4
    },
    {
        "text": "ततस्त्वेकजटा नाम राक्षसी वाक्यमब्रवीत् ।\nआमन्त्र्य क्रोधताम्राक्षी सीतां करतलोदरीम् ॥५-२३-५॥",
        "index": 5,
        "shloka_num": 5
    },
    {
        "text": "प्रजापतीनां षण्णां तु चतुर्थोऽयं प्रजापतिः ।\nमानसो ब्रह्मणः पुत्रः पुलस्त्य इति विश्रुतः ॥५-२३-६॥",
        "index": 6,
        "shloka_num": 6
    },
    {
        "text": "पुलस्त्यस्य तु तेजस्वी महर्षिर्मानसः सुतः ।\nनाम्ना स विश्रवा नाम प्रजापतिसमप्रभः ॥५-२३-७॥",
        "index": 7,
        "shloka_num": 7
    },
    {
        "text": "तस्य पुत्रो विशालाक्षि रावणः शत्रुरावणः ।\nतस्य त्वं राक्षसेन्द्रस्य भार्या भवितुमर्हसि ॥५-२३-८॥",
        "index": 8,
        "shloka_num": 8
    },
    {
        "text": "मयोक्तं चारुसर्वाङ्गि वाक्यं किं नानुमन्यसे ।\nततो हरिजटा नाम राक्षसी वाक्यमब्रवीत् ॥५-२३-९॥",
        "index": 9,
        "shloka_num": 9
    },
    {
        "text": "विवृत्य नयने कोपान्मार्जारसदृशेक्षणा ।\nयेन देवास्त्रयस्त्रिंशद् देवराजश्च निर्जितः ॥५-२३-१०॥",
        "index": 10,
        "shloka_num": 10
    },
    {
        "text": "तस्य त्वं राक्षसेन्द्रस्य भार्या भवितुमर्हसि ।\nवीर्योत्सिक्तस्य शूरस्य सङ्ग्रामेष्वनिवर्तिनः ।\nबलिनो वीर्ययुक्तस्य भार्यात्वं किं न लिप्ससे ॥५-२३-११॥",
        "index": 11,
        "shloka_num": 11
    },
    {
        "text": "प्रियां बहुमतां भार्यां त्यक्त्वा राजा महाबलः ।\nसर्वासां च महाभागां त्वामुपैष्यति रावणः ॥५-२३-१२॥",
        "index": 12,
        "shloka_num": 12
    },
    {
        "text": "समृद्धं स्त्रीसहस्रेण नानारत्नोपशोभितम् ।\nअन्तःपुरं तदुत्सृज्य त्वामुपैष्यति रावणः ॥५-२३-१३॥",
        "index": 13,
        "shloka_num": 13
    },
    {
        "text": "अन्या तु विकटा नाम राक्षसी वाक्यमब्रवीत् ।\nअसकृद् भीमवीर्येण नागा गन्धर्वदानवाः ।\nनिर्जिताः समरे येन स ते पार्श्वमुपागतः ॥५-२३-१४॥",
        "index": 14,
        "shloka_num": 14
    },
    {
        "text": "तस्य सर्वसमृद्धस्य रावणस्य महात्मनः ।\nकिमर्थं राक्षसेन्द्रस्य भार्यात्वं नेच्छसेऽधमे ॥५-२३-१५॥",
        "index": 15,
        "shloka_num": 15
    },
    {
        "text": "ततस्तां दुर्मुखी नाम राक्षसी वाक्यमब्रवीत् ।\nयस्य सूर्यो न तपति भीतो यस्य स मारुतः ।\nन वाति स्मायतापाङ्गि किं त्वं तस्य न तिष्ठसे ॥५-२३-१६॥",
        "index": 16,
        "shloka_num": 16
    },
    {
        "text": "पुष्पवृष्टिं च तरवो मुमुचुर्यस्य वै भयात् ।\nशैलाः सुस्रुवुः पानीयं जलदाश्च यदेच्छति ॥५-२३-१७॥",
        "index": 17,
        "shloka_num": 17
    },
    {
        "text": "तस्य नैर्ऋतराजस्य राजराजस्य भामिनि ।\nकिं त्वं न कुरुषे बुद्धिं भार्यार्थे रावणस्य हि ॥५-२३-१८॥",
        "index": 18,
        "shloka_num": 18
    },
    {
        "text": "साधु ते तत्त्वतो देवि कथितं साधु भामिनि ।\nगृहाण सुस्मिते वाक्यमन्यथा न भविष्यसि ॥५-२३-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे राक्षसीप्ररोचनम् नाम त्रयोविंशः सर्गः ॥५-२३॥",
        "index": 20,
        "shloka_num": null
    }
]
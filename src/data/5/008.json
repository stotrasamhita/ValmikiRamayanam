[
    {
        "text": "अथ श्रीमद्वाल्मीकीयरामायणे सुन्दरकाण्डे पुष्पकानुवर्णनम् नाम अष्टमः सर्गः ॥५-८॥",
        "index": 0,
        "shloka_num": null
    },
    {
        "text": "स तस्य मध्ये भवनस्य संस्थितो महद्विमानं मणिरत्नचित्रितम् ।\nप्रतप्तजाम्बूनदजालकृत्रिमं ददर्श धीमान् पवनात्मजः कपिः ॥५-८-१॥",
        "index": 1,
        "shloka_num": 1
    },
    {
        "text": "तदप्रमेयप्रतिकारकृत्रिमं कृतं स्वयं साध्विति विश्वकर्मणा ।\nदिवं गते वायुपथे प्रतिष्ठितं व्यराजतादित्यपथस्य लक्ष्म तत् ॥५-८-२॥",
        "index": 2,
        "shloka_num": 2
    },
    {
        "text": "न तत्र किंचिन्न कृतं प्रयत्नतो न तत्र किंचिन्न महार्घरत्नवत् ।\nन ते विशेषा नियताः सुरेष्वपि न तत्र किंचिन्न महाविशेषवत् ॥५-८-३॥",
        "index": 3,
        "shloka_num": 3
    },
    {
        "text": "तपः समाधानपराक्रमार्जितं मनःसमाधानविचारचारिणम् ।\nअनेकसंस्थानविशेषनिर्मितं ततस्ततस्तुल्यविशेषनिर्मितम् ॥५-८-४॥",
        "index": 4,
        "shloka_num": 4
    },
    {
        "text": "मनः समाधाय तु शीघ्रगामिनं दुरासदं मारुततुल्यगामिनम् ।\nमहात्मनां पुण्यकृतां महर्द्धिनां यशस्विनामग्ऱ्यमुदामिवालयम् ॥५-८-५॥",
        "index": 5,
        "shloka_num": 5
    },
    {
        "text": "विशेषमालम्ब्य विशेषसंस्थितं विचित्रकूटं बहुकूटमण्डितम् ।\nमनोऽभिरामं शरदिन्दुनिर्मलं विचित्रकूटं शिखरं गिरेर्यथा ॥५-८-६॥",
        "index": 6,
        "shloka_num": 6
    },
    {
        "text": "वहन्ति यत्कुण्डलशोभितानना महाशना व्योमचरानिशाचराः ।\nविवृत्तविध्वस्तविशाललोचना महाजवा भूतगणाः सहस्रशः ॥५-८-७॥",
        "index": 7,
        "shloka_num": 7
    },
    {
        "text": "वसन्तपुष्पोत्करचारुदर्शनं वसन्तमासादपि चारुदर्शनम् ।\nस पुष्पकं तत्र विमानमुत्तमं ददर्श तद् वानरवीरसत्तमः ॥५-८-८॥",
        "index": 8,
        "shloka_num": 8
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पुष्पकानुवर्णनम् नाम अष्टमः सर्गः ॥५-८॥",
        "index": 9,
        "shloka_num": null
    }
]
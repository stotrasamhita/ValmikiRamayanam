[
    {
        "text": "अथ श्रीमद्वाल्मीकीयरामायणे सुन्दरकाण्डे हनूमत्समाश्वासवचनानुवादः नाम अष्टषष्ठितमः सर्गः ॥५-६८॥",
        "index": 0,
        "shloka_num": null
    },
    {
        "text": "अथाहमुत्तरं देव्या पुनरुक्तः ससम्भ्रमम् ।\nतव स्नेहान्नरव्याघ्र सौहार्दादनुमान्य च ॥५-६८-१॥",
        "index": 1,
        "shloka_num": 1
    },
    {
        "text": "एवं बहुविधं वाच्यो रामो दाशरथिस्त्वया ।\nयथा मां प्राप्नुयाच्छीघ्रं हत्वा रावणमाहवे ॥५-६८-२॥",
        "index": 2,
        "shloka_num": 2
    },
    {
        "text": "यदि वा मन्यसे वीर वसैकाहमरिंदम ।\nकस्मिंश्चित् संवृते देशे विश्रान्तः श्वो गमिष्यसि ॥५-६८-३॥",
        "index": 3,
        "shloka_num": 3
    },
    {
        "text": "मम चाप्यल्पभाग्यायाः सांनिध्यात् तव वानर ।\nअस्य शोकविपाकस्य मुहूर्तं स्याद् विमोक्षणम् ॥५-६८-४॥",
        "index": 4,
        "shloka_num": 4
    },
    {
        "text": "गते हि त्वयि विक्रान्ते पुनरागमनाय वै ।\nप्राणानामपि संदेहो मम स्यान्नात्र संशयः ॥५-६८-५॥",
        "index": 5,
        "shloka_num": 5
    },
    {
        "text": "तवादर्शनजः शोको भूयो मां परितापयेत् ।\nदुखाद् दुःखपराभूतां दुर्गतां दुःखभागिनीम् ॥५-६८-६॥",
        "index": 6,
        "shloka_num": 6
    },
    {
        "text": "अयं च वीर संदेहस्तिष्ठतीव ममाग्रतः ।\nसुमहांस्त्वत्सहायेषु हर्यृक्षेषु हरीश्वर ॥५-६८-७॥",
        "index": 7,
        "shloka_num": 7
    },
    {
        "text": "कथं नु खलु दुष्पारं तरिष्यन्ति महोदधिम् ।\nतानि हर्यृक्षसैन्यानि तौ वा नरवरात्मजौ ॥५-६८-८॥",
        "index": 8,
        "shloka_num": 8
    },
    {
        "text": "त्रयाणामेव भूतानां सागरस्यास्य लङ्घने ।\nशक्तिः स्याद् वैनतेयस्य वायोर्वा तव चानघ ॥५-६८-९॥",
        "index": 9,
        "shloka_num": 9
    },
    {
        "text": "तदस्मिन् कार्यनिर्योगे वीरैवं दुरतिक्रमे ।\nकिं पश्यसि समाधानं ब्रूहि कार्यविदां वर ॥५-६८-१०॥",
        "index": 10,
        "shloka_num": 10
    },
    {
        "text": "काममस्य त्वमेवैकः कार्यस्य परिसाधने ।\nपर्याप्तः परवीरघ्न यशस्यस्ते बलोदयः ॥५-६८-११॥",
        "index": 11,
        "shloka_num": 11
    },
    {
        "text": "बलैः समग्रैर्यदि मां हत्वा रावणमाहवे ।\nविजयी स्वपुरीं रामो नयेत् तत् स्याद् यशस्करम् ॥५-६८-१२॥",
        "index": 12,
        "shloka_num": 12
    },
    {
        "text": "यथाहं तस्य वीरस्य वनादुपधिना हृता ।\nरक्षसा तद्भयादेव तथा नार्हति राघवः ॥५-६८-१३॥",
        "index": 13,
        "shloka_num": 13
    },
    {
        "text": "बलैस्तु संकुलां कृत्वा लङ्कां परबलार्दनः ।\nमां नयेद् यदि काकुत्स्थस्तत् तस्य सदृशं भवेत् ॥५-६८-१४॥",
        "index": 14,
        "shloka_num": 14
    },
    {
        "text": "तद् यथा तस्य विक्रान्तमनुरूपं महात्मनः ।\nभवत्याहवशूरस्य तथा त्वमुपपादय ॥५-६८-१५॥",
        "index": 15,
        "shloka_num": 15
    },
    {
        "text": "तदर्थोपहितं वाक्यं प्रश्रितं हेतुसंहितम् ।\nनिशम्याहं ततः शेषं वाक्यमुत्तरमब्रवम् ॥५-६८-१६॥",
        "index": 16,
        "shloka_num": 16
    },
    {
        "text": "देवि हर्यृक्षसैन्यानामीश्वरः प्लवतां वरः ।\nसुग्रीवः सत्त्वसम्पन्नस्त्वदर्थे कृतनिश्चयः ॥५-६८-१७॥",
        "index": 17,
        "shloka_num": 17
    },
    {
        "text": "तस्य विक्रमसम्पन्नाः सत्त्ववन्तो महाबलाः ।\nमनःसंकल्पसदृशा निदेशे हरयः स्थिताः ॥५-६८-१८॥",
        "index": 18,
        "shloka_num": 18
    },
    {
        "text": "येषां नोपरि नाधस्तान्न तिर्यक् सज्जते गतिः ।\nन च कर्मसु सीदन्ति महत्स्वमिततेजसः ॥५-६८-१९॥",
        "index": 19,
        "shloka_num": 19
    },
    {
        "text": "असकृत् तैर्महाभागैर्वानरैर्बलसंयुतैः ।\nप्रदक्षिणीकृता भूमिर्वायुमार्गानुसारिभिः ॥५-६८-२०॥",
        "index": 20,
        "shloka_num": 20
    },
    {
        "text": "मद्विशिष्टाश्च तुल्याश्च सन्ति तत्र वनौकसः ।\nमत्तः प्रत्यवरः कश्चिन्नास्ति सुग्रीवसंनिधौ ॥५-६८-२१॥",
        "index": 21,
        "shloka_num": 21
    },
    {
        "text": "अहं तावदिह प्राप्तः किं पुनस्ते महाबलाः ।\nनहि प्रकृष्टाः प्रेष्यन्ते प्रेष्यन्ते हीतरे जनाः ॥५-६८-२२॥",
        "index": 22,
        "shloka_num": 22
    },
    {
        "text": "तदलं परितापेन देवि मन्युरपैतु ते ।\nएकोत्पातेन ते लङ्कामेष्यन्ति हरियूथपाः ॥५-६८-२३॥",
        "index": 23,
        "shloka_num": 23
    },
    {
        "text": "मम पृष्ठगतौ तौ च चन्द्रसूर्याविवोदितौ ।\nत्वत्सकाशं महाभागे नृसिंहावागमिष्यतः ॥५-६८-२४॥",
        "index": 24,
        "shloka_num": 24
    },
    {
        "text": "अरिघ्नं सिंहसंकाशं क्षिप्रं द्रक्ष्यसि राघवम् ।\nलक्ष्मणं च धनुष्मन्तं लङ्काद्वारमुपागतम् ॥५-६८-२५॥",
        "index": 25,
        "shloka_num": 25
    },
    {
        "text": "नखदंष्ट्रायुधान् वीरान् सिंहशार्दूलविक्रमान् ।\nवानरान् वारणेन्द्राभान् क्षिप्रं द्रक्ष्यसि संगतान् ॥५-६८-२६॥",
        "index": 26,
        "shloka_num": 26
    },
    {
        "text": "शैलाम्बुदनिकाशानां लङ्कामलयसानुषु ।\nनर्दतां कपिमुख्यानां नचिराच्छ्रोष्यसे स्वनम् ॥५-६८-२७॥",
        "index": 27,
        "shloka_num": 27
    },
    {
        "text": "निवृत्तवनवासं च त्वया सार्धमरिंदमम् ।\nअभिषिक्तमयोध्यायां क्षिप्रं द्रक्ष्यसि राघवम् ॥५-६८-२८॥",
        "index": 28,
        "shloka_num": 28
    },
    {
        "text": "ततो मया वाग्भिरदीनभाषिणी शिवाभिरिष्टाभिरभिप्रसादिता ।\nउवाह शान्तिं मम मैथिलात्मजा तवातिशोकेन तथातिपीडिता ॥५-६८-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनूमत्समाश्वासवचनानुवादः नाम अष्टषष्ठितमः सर्गः ॥५-६८॥",
        "index": 30,
        "shloka_num": null
    }
]
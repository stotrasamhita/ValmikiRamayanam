[
    {
        "text": "अथ श्रीमद्वाल्मीकीयरामायणे सुन्दरकाण्डे रामवृत्तसंश्रवः नाम एकत्रिंशः सर्गः ॥५-३१॥",
        "index": 0,
        "shloka_num": null
    },
    {
        "text": "एवं बहुविधां चिन्तां चिन्तयित्वा महामतिः ।\nसंश्रवे मधुरं वाक्यं वैदेह्या व्याजहार ह ॥५-३१-१॥",
        "index": 1,
        "shloka_num": 1
    },
    {
        "text": "राजा दशरथो नाम रथकुञ्जरवाजिमान् ।\nपुण्यशीलो महाकीर्तिरिक्ष्वाकूणां महायशाः ॥५-३१-२॥",
        "index": 2,
        "shloka_num": 2
    },
    {
        "text": "राजर्षीणां गुणश्रेष्ठस्तपसा चर्षिभिः समः ।\nचक्रवर्तिकुले जातः पुरन्दरसमो बले ॥५-३१-३॥",
        "index": 3,
        "shloka_num": 3
    },
    {
        "text": "अहिंसारतिरक्षुद्रो घृणी सत्यपराक्रमः ।\nमुख्यस्येक्ष्वाकुवंशस्य लक्ष्मीवाँल्लक्ष्मिवर्धनः ॥५-३१-४॥",
        "index": 4,
        "shloka_num": 4
    },
    {
        "text": "पार्थिवव्यञ्जनैर्युक्तः पृथुश्रीः पार्थिवर्षभः ।\nपृथिव्यां चतुरन्तायां विश्रुतः सुखदः सुखी ॥५-३१-५॥",
        "index": 5,
        "shloka_num": 5
    },
    {
        "text": "तस्य पुत्रः प्रियो ज्येष्ठस्ताराधिपनिभाननः ।\nरामो नाम विशेषज्ञः श्रेष्ठः सर्वधनुष्मताम् ॥५-३१-६॥",
        "index": 6,
        "shloka_num": 6
    },
    {
        "text": "रक्षिता स्वस्य वृत्तस्य स्वजनस्यापि रक्षिता ।\nरक्षिता जीवलोकस्य धर्मस्य च परन्तपः ॥५-३१-७॥",
        "index": 7,
        "shloka_num": 7
    },
    {
        "text": "तस्य सत्याभिसन्धस्य वृद्धस्य वचनात् पितुः ।\nसभार्यः सह च भ्रात्रा वीरः प्रव्रजितो वनम् ॥५-३१-८॥",
        "index": 8,
        "shloka_num": 8
    },
    {
        "text": "तेन तत्र महारण्ये मृगयां परिधावता ।\nराक्षसा निहताः शूरा बहवः कामरूपिणः ॥५-३१-९॥",
        "index": 9,
        "shloka_num": 9
    },
    {
        "text": "जनस्थानवधं श्रुत्वा निहतौ खरदूषणौ ।\nततस्त्वमर्षापहृता जानकी रावणेन तु ॥५-३१-१०॥",
        "index": 10,
        "shloka_num": 10
    },
    {
        "text": "वञ्चयित्वा वने रामं मृगरूपेण मायया ।\nस मार्गमाणस्तां देवीं रामः सीतामनिन्दिताम् ॥५-३१-११॥",
        "index": 11,
        "shloka_num": 11
    },
    {
        "text": "आससाद वने मित्रं सुग्रीवं नाम वानरम् ।\nततः स वालिनं हत्वा रामः परपुरञ्जयः ॥५-३१-१२॥",
        "index": 12,
        "shloka_num": 12
    },
    {
        "text": "आयच्छत् कपिराज्यं तु सुग्रीवाय महात्मने ।\nसुग्रीवेणाभिसन्दिष्टा हरयः कामरूपिणः ॥५-३१-१३॥",
        "index": 13,
        "shloka_num": 13
    },
    {
        "text": "दिक्षु सर्वासु तां देवीं विचिन्वन्तः सहस्रशः ।\nअहं सम्पातिवचनाच्छतयोजनमायतम् ॥५-३१-१४॥",
        "index": 14,
        "shloka_num": 14
    },
    {
        "text": "तस्या हेतोर्विशालाक्ष्याः समुद्रं वेगवान् प्लुतः ।\nयथारूपां यथावर्णां यथालक्ष्मवतीं च ताम् ॥५-३१-१५॥",
        "index": 15,
        "shloka_num": 15
    },
    {
        "text": "अश्रौषं राघवस्याहं सेयमासादिता मया ।\nविररामैवमुक्त्वा स वाचं वानरपुङ्गवः ॥५-३१-१६॥",
        "index": 16,
        "shloka_num": 16
    },
    {
        "text": "जानकी चापि तच्छ्रुत्वा विस्मयं परमं गता ।\nततः सा वक्रकेशान्ता सुकेशी केशसंवृतम् ।\nउन्नम्य वदनं भीरुः शिंशपामन्ववैक्षत ॥५-३१-१७॥",
        "index": 17,
        "shloka_num": 17
    },
    {
        "text": "निशम्य सीता वचनं कपेश्च दिशश्च सर्वाः प्रदिशश्च वीक्ष्य ।\nस्वयं प्रहर्षं परमं जगाम सर्वात्मना राममनुस्मरन्ती ॥५-३१-१८॥",
        "index": 18,
        "shloka_num": 18
    },
    {
        "text": "सा तिर्यगूर्ध्वं च तथा ह्यधस्तान्निरीक्षमाणा तमचिन्त्यबुद्धिम् ।\nददर्श पिङ्गाधिपतेरमात्यं वातात्मजं सूर्यमिवोदयस्थम् ॥५-३१-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे रामवृत्तसंश्रवः नाम एकत्रिंशः सर्गः ॥५-३१॥",
        "index": 20,
        "shloka_num": null
    }
]
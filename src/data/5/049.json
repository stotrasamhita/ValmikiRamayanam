[
    {
        "text": "अथ श्रीमद्वाल्मीकीयरामायणे सुन्दरकाण्डे रावणप्रभावदर्शनम् नाम एकोनपञ्चाशः सर्गः ॥५-४९॥",
        "index": 0,
        "shloka_num": null
    },
    {
        "text": "ततः स कर्मणा तस्य विस्मितो भीमविक्रमः ।\nहनूमान् क्रोधताम्राक्षो रक्षोऽधिपमवैक्षत ॥५-४९-१॥",
        "index": 1,
        "shloka_num": 1
    },
    {
        "text": "भ्राजमानं महार्हेण काञ्चनेन विराजता ।\nमुक्ताजालवृतेनाथ मुकुटेन महाद्युतिम् ॥५-४९-२॥",
        "index": 2,
        "shloka_num": 2
    },
    {
        "text": "वज्रसंयोगसंयुक्तैर्महार्हमणिविग्रहैः ।\nहैमैराभरणैश्चित्रैर्मनसेव प्रकल्पितैः ॥५-४९-३॥",
        "index": 3,
        "shloka_num": 3
    },
    {
        "text": "महार्हक्षौमसंवीतं रक्तचन्दनरूषितम् ।\nस्वनुलिप्तं विचित्राभिर्विविधाभिश्च भक्तिभिः ॥५-४९-४॥",
        "index": 4,
        "shloka_num": 4
    },
    {
        "text": "विचित्रं दर्शनीयैश्च रक्ताक्षैर्भीमदर्शनैः ।\nदीप्ततीक्ष्णमहादंष्ट्रं प्रलम्बं दशनच्छदैः ॥५-४९-५॥",
        "index": 5,
        "shloka_num": 5
    },
    {
        "text": "शिरोभिर्दशभिर्वीरो भ्राजमानं महौजसम् ।\nनानाव्यालसमाकीर्णैः शिखरैरिव मन्दरम् ॥५-४९-६॥",
        "index": 6,
        "shloka_num": 6
    },
    {
        "text": "नीलाञ्जनचयप्रख्यं हारेणोरसि राजता ।\nपूर्णचन्द्राभवक्त्रेण सबालार्कमिवाम्बुदम् ॥५-४९-७॥",
        "index": 7,
        "shloka_num": 7
    },
    {
        "text": "बाहुभिर्बद्धकेयूरैश्चन्दनोत्तमरूषितैः ।\nभ्राजमानाङ्गदैर्भीमैः पञ्चशीर्षैरिवोरगैः ॥५-४९-८॥",
        "index": 8,
        "shloka_num": 8
    },
    {
        "text": "महति स्फाटिके चित्रे रत्नसंयोगचित्रिते ।\nउत्तमास्तरणास्तीर्णे सूपविष्टं वरासने ॥५-४९-९॥",
        "index": 9,
        "shloka_num": 9
    },
    {
        "text": "अलङ्कृताभिरत्यर्थं प्रमदाभिः समन्ततः ।\nवालव्यजनहस्ताभिरारात्समुपसेवितम् ॥५-४९-१०॥",
        "index": 10,
        "shloka_num": 10
    },
    {
        "text": "दुर्धरेण प्रहस्तेन महापार्श्वेन रक्षसा ।\nमन्त्रिभिर्मन्त्रतत्त्वज्ञैर्निकुम्भेन च मन्त्रिणा ॥५-४९-११॥",
        "index": 11,
        "shloka_num": 11
    },
    {
        "text": "उपोपविष्टं रक्षोभिश्चतुर्भिर्बलदर्पितम् ।\nकृत्स्नं परिवृतं लोकं चतुर्भिरिव सागरैः ॥५-४९-१२॥",
        "index": 12,
        "shloka_num": 12
    },
    {
        "text": "मन्त्रिभिर्मन्त्रतत्त्वज्ञैरन्यैश्च शुभदर्शिभिः ।\nआश्वास्यमानं सचिवैः सुरैरिव सुरेश्वरम् ॥५-४९-१३॥",
        "index": 13,
        "shloka_num": 13
    },
    {
        "text": "अपश्यद् राक्षसपतिं हनूमानतितेजसम् ।\nवेष्टितं मेरुशिखरे सतोयमिव तोयदम् ॥५-४९-१४॥",
        "index": 14,
        "shloka_num": 14
    },
    {
        "text": "स तैः सम्पीड्यमानोऽपि रक्षोभिर्भीमविक्रमैः ।\nविस्मयं परमं गत्वा रक्षोऽधिपमवैक्षत ॥५-४९-१५॥",
        "index": 15,
        "shloka_num": 15
    },
    {
        "text": "भ्राजमानं ततो दृष्ट्वा हनुमान् राक्षसेश्वरम् ।\nमनसा चिन्तयामास तेजसा तस्य मोहितः ॥५-४९-१६॥",
        "index": 16,
        "shloka_num": 16
    },
    {
        "text": "अहो रूपमहो धैर्यमहो सत्त्वमहो द्युतिः ।\nअहो राक्षसराजस्य सर्वलक्षणयुक्तता ॥५-४९-१७॥",
        "index": 17,
        "shloka_num": 17
    },
    {
        "text": "यद्यधर्मो न बलवान् स्यादयं राक्षसेश्वरः ।\nस्यादयं सुरलोकस्य सशक्रस्यापि रक्षिता ॥५-४९-१८॥",
        "index": 18,
        "shloka_num": 18
    },
    {
        "text": "अस्य क्रूरैर्नृशंसैश्च कर्मभिर्लोककुत्सितैः ।\nसर्वे बिभ्यति खल्वस्माल्लोकाः सामरदानवाः ॥५-४९-१९॥",
        "index": 19,
        "shloka_num": 19
    },
    {
        "text": "अयं ह्युत्सहते क्रुद्धः कर्तुमेकार्णवं जगत् ।\nइति चिन्तां बहुविधामकरोन्मतिमान् कपिः ।\nदृष्ट्वा राक्षसराजस्य प्रभावममितौजसः ॥५-४९-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे रावणप्रभावदर्शनम् नाम एकोनपञ्चाशः सर्गः ॥५-४९॥",
        "index": 21,
        "shloka_num": null
    }
]
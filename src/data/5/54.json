[
    {
        "text": "अथ श्रीमद्वाल्मीकीयरामायणे सुन्दरकाण्डे लङ्कादाहः नाम चतुःपञ्चाशः सर्गः ॥५-५४॥",
        "index": 0,
        "shloka_num": null
    },
    {
        "text": "वीक्षमाणस्ततो लङ्कां कपिः कृतमनोरथः ।\nवर्धमानसमुत्साहः कार्यशेषमचिन्तयत् ॥५-५४-१॥",
        "index": 1,
        "shloka_num": 1
    },
    {
        "text": "किं नु खल्ववशिष्टं मे कर्तव्यमिह साम्प्रतम् ।\nयदेषां रक्षसां भूयः संतापजननं भवेत् ॥५-५४-२॥",
        "index": 2,
        "shloka_num": 2
    },
    {
        "text": "वनं तावत्प्रमथितं प्रकृष्टा राक्षसा हताः ।\nबलैकदेशः क्षपितः शेषं दुर्गविनाशनम् ॥५-५४-३॥",
        "index": 3,
        "shloka_num": 3
    },
    {
        "text": "दुर्गे विनाशिते कर्म भवेत् सुखपरिश्रमम् ।\nअल्पयत्नेन कार्येऽस्मिन् मम स्यात् सफलः श्रमः ॥५-५४-४॥",
        "index": 4,
        "shloka_num": 4
    },
    {
        "text": "यो ह्ययं मम लाङ्गूले दीप्यते हव्यवाहनः ।\nअस्य संतर्पणं न्याय्यं कर्तुमेभिर्गृहोत्तमैः ॥५-५४-५॥",
        "index": 5,
        "shloka_num": 5
    },
    {
        "text": "ततः प्रदीप्तलाङ्गूलः सविद्युदिव तोयदः ।\nभवनाग्रेषु लङ्काया विचचार महाकपिः ॥५-५४-६॥",
        "index": 6,
        "shloka_num": 6
    },
    {
        "text": "गृहाद् गृहं राक्षसानामुद्यानानि च वानरः ।\nवीक्षमाणो ह्यसंत्रस्तः प्रासादांश्च चचार सः ॥५-५४-७॥",
        "index": 7,
        "shloka_num": 7
    },
    {
        "text": "अवप्लुत्य महावेगः प्रहस्तस्य निवेशनम् ।\nअग्निं तत्र विनिक्षिप्य श्वसनेन समो बली ॥५-५४-८॥",
        "index": 8,
        "shloka_num": 8
    },
    {
        "text": "ततोऽन्यत् पुप्लुवे वेश्म महापार्श्वस्य वीर्यवान् ।\nमुमोच हनुमानग्निं कालानलशिखोपमम् ॥५-५४-९॥",
        "index": 9,
        "shloka_num": 9
    },
    {
        "text": "वज्रदंष्ट्रस्य च तथा पुप्लुवे स महाकपिः ।\nशुकस्य च महातेजाः सारणस्य च धीमतः ॥५-५४-१०॥",
        "index": 10,
        "shloka_num": 10
    },
    {
        "text": "तथा चेन्द्रजितो वेश्म ददाह हरियूथपः ।\nजम्बुमालेः सुमालेश्च ददाह भवनं ततः ॥५-५४-११॥",
        "index": 11,
        "shloka_num": 11
    },
    {
        "text": "रश्मिकेतोश्च भवनं सूर्यशत्रोस्तथैव च ।\nह्रस्वकर्णस्य दंष्ट्रस्य रोमशस्य च रक्षसः ॥५-५४-१२॥",
        "index": 12,
        "shloka_num": 12
    },
    {
        "text": "युद्धोन्मत्तस्य मत्तस्य ध्वजग्रीवस्य रक्षसः ।\nविद्युज्जिह्वस्य घोरस्य तथा हस्तिमुखस्य च ॥५-५४-१३॥",
        "index": 13,
        "shloka_num": 13
    },
    {
        "text": "करालस्य विशालस्य शोणिताक्षस्य चैव हि ।\nकुम्भकर्णस्य भवनं मकराक्षस्य चैव हि ॥५-५४-१४॥",
        "index": 14,
        "shloka_num": 14
    },
    {
        "text": "नरान्तकस्य कुम्भस्य निकुम्भस्य दुरात्मनः ।\nयज्ञशत्रोश्च भवनं ब्रह्मशत्रोस्तथैव च ॥५-५४-१५॥",
        "index": 15,
        "shloka_num": 15
    },
    {
        "text": "वर्जयित्वा महातेजा विभीषणगृहं प्रति ।\nक्रममाणः क्रमेणैव ददाह हरिपुङ्गवः ॥५-५४-१६॥",
        "index": 16,
        "shloka_num": 16
    },
    {
        "text": "तेषु तेषु महार्हेषु भवनेषु महायशाः ।\nगृहेष्वृद्धिमतामृद्धिं ददाह कपिकुञ्जरः ॥५-५४-१७॥",
        "index": 17,
        "shloka_num": 17
    },
    {
        "text": "सर्वेषां समतिक्रम्य राक्षसेन्द्रस्य वीर्यवान् ।\nआससादाथ लक्ष्मीवान् रावणस्य निवेशनम् ॥५-५४-१८॥",
        "index": 18,
        "shloka_num": 18
    },
    {
        "text": "ततस्तस्मिन् गृहे मुख्ये नानारत्नविभूषिते ।\nमेरुमन्दरसंकाशे नानामङ्गलशोभिते ॥५-५४-१९॥",
        "index": 19,
        "shloka_num": 19
    },
    {
        "text": "प्रदीप्तमग्निमुत्सृज्य लाङ्गूलाग्रे प्रतिष्ठितम् ।\nननाद हनुमान् वीरो युगान्तजलदो यथा ॥५-५४-२०॥",
        "index": 20,
        "shloka_num": 20
    },
    {
        "text": "श्वसनेन च संयोगादतिवेगो महाबलः ।\nकालाग्निरिव जज्वाल प्रावर्धत हुताशनः ॥५-५४-२१॥",
        "index": 21,
        "shloka_num": 21
    },
    {
        "text": "प्रदीप्तमग्निं पवनस्तेषु वेश्मसु चारयन् ।\nतानि काञ्चनजालानि मुक्तामणिमयानि च ॥५-५४-२२॥",
        "index": 22,
        "shloka_num": 22
    },
    {
        "text": "भवनानि व्यशीर्यन्त रत्नवन्ति महान्ति च ।\nतानि भग्नविमानानि निपेतुर्वसुधातले ॥५-५४-२३॥",
        "index": 23,
        "shloka_num": 23
    },
    {
        "text": "भवनानीव सिद्धानामम्बरात् पुण्यसंक्षये ।\nसंजज्ञे तुमुलः शब्दो राक्षसानां प्रधावताम् ॥५-५४-२४॥",
        "index": 24,
        "shloka_num": 24
    },
    {
        "text": "स्वे स्वे गृहपरित्राणे भग्नोत्साहोज्झितश्रियाम् ।\nनूनमेषोऽग्निरायातः कपिरूपेण हा इति ॥५-५४-२५॥",
        "index": 25,
        "shloka_num": 25
    },
    {
        "text": "क्रन्दन्त्यः सहसा पेतुः स्तनंधयधराः स्त्रियः ।\nकाश्चिदग्निपरीताङ्ग्यो हर्म्येभ्यो मुक्तमूर्धजाः ॥५-५४-२६॥",
        "index": 26,
        "shloka_num": 26
    },
    {
        "text": "पतन्त्योरेजिरेऽभ्रेभ्यः सौदामन्य इवाम्बरात् ।\nवज्रविद्रुमवैदूर्यमुक्तारजतसंहतान् ॥५-५४-२७॥",
        "index": 27,
        "shloka_num": 27
    },
    {
        "text": "विचित्रान् भवनाद्धातून् स्यन्दमानान् ददर्श सः ।\nनाग्निस्तृप्यति काष्ठानां तृणानां च यथा तथा ॥५-५४-२८॥",
        "index": 28,
        "shloka_num": 28
    },
    {
        "text": "हनूमान् राक्षसेन्द्राणां वधे किंचिन्न तृप्यति ।\nन हनूमद्विशस्तानां राक्षसानां वसुन्धरा ॥५-५४-२९॥",
        "index": 29,
        "shloka_num": 29
    },
    {
        "text": "हनूमता वेगवता वानरेण महात्मना ।\nलङ्कापुरं प्रदग्धं तद् रुद्रेण त्रिपुरं यथा ॥५-५४-३०॥",
        "index": 30,
        "shloka_num": 30
    },
    {
        "text": "ततः स लङ्कापुरपर्वताग्रे समुत्थितो भीमपराक्रमोऽग्निः ।\nप्रसार्य चूडावलयं प्रदीप्तो हनूमता वेगवतोपसृष्टः ॥५-५४-३१॥",
        "index": 31,
        "shloka_num": 31
    },
    {
        "text": "युगान्तकालानलतुल्यरूपः समारुतोऽग्निर्ववृधे दिवस्पृक् ।\nविधूमरश्मिर्भवनेषु सक्तो रक्षःशरीराज्यसमर्पितार्चिः ॥५-५४-३२॥",
        "index": 32,
        "shloka_num": 32
    },
    {
        "text": "आदित्यकोटीसदृशः सुतेजा लङ्कां समस्तां परिवार्य तिष्ठन् ।\nशब्दैरनेकैरशनिप्ररूढैर्भिन्दन्निवाण्डं प्रबभौ महाग्निः ॥५-५४-३३॥",
        "index": 33,
        "shloka_num": 33
    },
    {
        "text": "तत्राम्बरादग्निरतिप्रवृद्धो रूक्षप्रभः किंशुकपुष्पचूडः ।\nनिर्वाणधूमाकुलराजयश्च नीलोत्पलाभाः प्रचकाशिरेऽभ्राः ॥५-५४-३४॥",
        "index": 34,
        "shloka_num": 34
    },
    {
        "text": "वज्री महेन्द्रस्त्रिदशेश्वरो वा साक्षाद् यमो वा वरुणोऽनिलो वा ।\nरौद्रोऽग्निरर्को धनदश्च सोमो न वानरोऽयं स्वयमेव कालः ॥५-५४-३५॥",
        "index": 35,
        "shloka_num": 35
    },
    {
        "text": "किं ब्रह्मणः सर्वपितामहस्य लोकस्य धातुश्चतुराननस्य ।\nइहागतो वानररूपधारी रक्षोपसंहारकरः प्रकोपः ॥५-५४-३६॥",
        "index": 36,
        "shloka_num": 36
    },
    {
        "text": "किं वैष्णवं वा कपिरूपमेत्य रक्षोविनाशाय परं सुतेजः ।\nअचिन्त्यमव्यक्तमनन्तमेकं स्वमायया साम्प्रतमागतं वा ॥५-५४-३७॥",
        "index": 37,
        "shloka_num": 37
    },
    {
        "text": "इत्येवमूचुर्बहवो विशिष्टा रक्षोगणास्तत्र समेत्य सर्वे ।\nसप्राणिसङ्घां सगृहां सवृक्षां दग्धां पुरीं तां सहसा समीक्ष्य ॥५-५४-३८॥",
        "index": 38,
        "shloka_num": 38
    },
    {
        "text": "ततस्तु लङ्का सहसा प्रदग्धा सराक्षसा साश्वरथा सनागा ।\nसपक्षिसङ्घा समृगा सवृक्षा रुरोद दीना तुमुलं सशब्दम् ॥५-५४-३९॥",
        "index": 39,
        "shloka_num": 39
    },
    {
        "text": "हा तात हा पुत्रक कान्त मित्र हा जीवितेशाङ्ग हतं सुपुण्यम् ।\nरक्षोभिरेवं बहुधा ब्रुवद्भिः शब्दः कृतो घोरतरः सुभीमः ॥५-५४-४०॥",
        "index": 40,
        "shloka_num": 40
    },
    {
        "text": "हुताशनज्वालसमावृता सा हतप्रवीरा परिवृत्तयोधा ।\nहनूमतः क्रोधबलाभिभूता बभूव शापोपहतेव लङ्का ॥५-५४-४१॥",
        "index": 41,
        "shloka_num": 41
    },
    {
        "text": "ससम्भ्रमं त्रस्तविषण्णराक्षसां समुज्ज्वलज्ज्वालहुताशनाङ्किताम् ।\nददर्श लङ्कां हनुमान् महामनाः स्वयंभुरोषोपहतामिवावनिम् ॥५-५४-४२॥",
        "index": 42,
        "shloka_num": 42
    },
    {
        "text": "भङ्क्त्वा वनं पादपरत्नसंकुलं हत्वा तु रक्षांसि महान्ति संयुगे ।\nदग्ध्वा पुरीं तां गृहरत्नमालिनीं तस्थौ हनूमान् पवनात्मजः कपिः ॥५-५४-४३॥",
        "index": 43,
        "shloka_num": 43
    },
    {
        "text": "स राक्षसांस्तान् सुबहूंश्च हत्वा वनं च भङ्क्त्वा बहुपादपं तत् ।\nविसृज्य रक्षोभवनेषु चाग्निं जगाम रामं मनसा महात्मा ॥५-५४-४४॥",
        "index": 44,
        "shloka_num": 44
    },
    {
        "text": "ततस्तु तं वानरवीरमुख्यं महाबलं मारुततुल्यवेगम् ।\nमहामतिं वायुसुतं वरिष्ठं प्रतुष्टुवुर्देवगणाश्च सर्वे ॥५-५४-४५॥",
        "index": 45,
        "shloka_num": 45
    },
    {
        "text": "देवाश्च सर्वे मुनिपुङ्गवाश्च गन्धर्वविद्याधरपन्नगाश्च ।\nभूतानि सर्वाणि महान्ति तत्र जग्मुः परां प्रीतिमतुल्यरूपाम् ॥५-५४-४६॥",
        "index": 46,
        "shloka_num": 46
    },
    {
        "text": "भङ्क्त्वा वनं महातेजा हत्वा रक्षांसि संयुगे ।\nदग्ध्वा लङ्कापुरीं भीमां रराज स महाकपिः ॥५-५४-४७॥",
        "index": 47,
        "shloka_num": 47
    },
    {
        "text": "गृहाग्र्यशृङ्गाग्रतले विचित्रे प्रतिष्ठितो वानरराजसिंहः ।\nप्रदीप्तलाङ्गूलकृतार्चिमाली व्यराजतादित्य इवार्चिमाली ॥५-५४-४८॥",
        "index": 48,
        "shloka_num": 48
    },
    {
        "text": "लङ्कां समस्तां सम्पीड्य लाङ्गूलाग्निं महाकपिः ।\nनिर्वापयामास तदा समुद्रे हरिपुङ्गवः ॥५-५४-४९॥",
        "index": 49,
        "shloka_num": 49
    },
    {
        "text": "ततो देवाः सगन्धर्वाः सिद्धाश्च परमर्षयः ।\nदृष्ट्वा लङ्कां प्रदग्धां तां विस्मयं परमं गताः ॥५-५४-५०॥",
        "index": 50,
        "shloka_num": 50
    },
    {
        "text": "तं दृष्ट्वा वानरश्रेष्ठं हनूमन्तं महाकपिम् ।\nकालाग्निरिति संचिन्त्य सर्वभूतानि तत्रसुः ॥५-५४-५१॥",
        "index": 51,
        "shloka_num": 51
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे लङ्कादाहः नाम चतुःपञ्चाशः सर्गः ॥५-५४॥",
        "index": 52,
        "shloka_num": null
    }
]
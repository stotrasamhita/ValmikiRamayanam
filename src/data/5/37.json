[
    {
        "text": "अथ श्रीमद्वाल्मीकीयरामायणे सुन्दरकाण्डे सीताप्रत्यानयनानौचित्यम् नाम सप्तत्रिंशः सर्गः ॥५-३७॥",
        "index": 0,
        "shloka_num": null
    },
    {
        "text": "सा सीता वचनं श्रुत्वा पूर्णचन्द्रनिभानना ।\nहनूमन्तमुवाचेदं धर्मार्थसहितं वचः ॥५-३७-१॥",
        "index": 1,
        "shloka_num": 1
    },
    {
        "text": "अमृतं विषसम्पृक्तं त्वया वानर भाषितम् ।\nयच्च नान्यमना रामो यच्च शोकपरायणः ॥५-३७-२॥",
        "index": 2,
        "shloka_num": 2
    },
    {
        "text": "ऐश्वर्ये वा सुविस्तीर्णे व्यसने वा सुदारुणे ।\nरज्ज्वेव पुरुषं बद्ध्वा कृतान्तः परिकर्षति ॥५-३७-३॥",
        "index": 3,
        "shloka_num": 3
    },
    {
        "text": "विधिर्नूनमसंहार्यः प्राणिनां प्लवगोत्तम ।\nसौमित्रं मां च रामं च व्यसनैः पश्य मोहितान् ॥५-३७-४॥",
        "index": 4,
        "shloka_num": 4
    },
    {
        "text": "शोकस्यास्य कथं पारं राघवोऽधिगमिष्यति ।\nप्लवमानः परिक्रान्तो हतनौः सागरे यथा ॥५-३७-५॥",
        "index": 5,
        "shloka_num": 5
    },
    {
        "text": "राक्षसानां वधं कृत्वा सूदयित्वा च रावणम् ।\nलङ्कामुन्मथितां कृत्वा कदा द्रक्ष्यति मां पतिः ॥५-३७-६॥",
        "index": 6,
        "shloka_num": 6
    },
    {
        "text": "स वाच्यः संत्वरस्वेति यावदेव न पूर्यते ।\nअयं संवत्सरः कालस्तावद्धि मम जीवितम् ॥५-३७-७॥",
        "index": 7,
        "shloka_num": 7
    },
    {
        "text": "वर्तते दशमो मासो द्वौ तु शेषौ प्लवङ्गम ।\nरावणेन नृशंसेन समयो यः कृतो मम ॥५-३७-८॥",
        "index": 8,
        "shloka_num": 8
    },
    {
        "text": "विभीषणेन च भ्रात्रा मम निर्यातनं प्रति ।\nअनुनीतः प्रयत्नेन न च तत् कुरुते मतिम् ॥५-३७-९॥",
        "index": 9,
        "shloka_num": 9
    },
    {
        "text": "मम प्रतिप्रदानं हि रावणस्य न रोचते ।\nरावणं मार्गते संख्ये मृत्युः कालवशंगतम् ॥५-३७-१०॥",
        "index": 10,
        "shloka_num": 10
    },
    {
        "text": "ज्येष्ठा कन्या कला नाम विभीषणसुता कपे ।\nतया ममैतदाख्यातं मात्रा प्रहितया स्वयम् ॥५-३७-११॥",
        "index": 11,
        "shloka_num": 11
    },
    {
        "text": "अविन्ध्यो नाम मेधावी विद्वान् राक्षसपुङ्गवः ।\nधृतिमाञ्छीलवान् वृद्धो रावणस्य सुसम्मतः ॥५-३७-१२॥",
        "index": 12,
        "shloka_num": 12
    },
    {
        "text": "रामात् क्षयमनुप्राप्तं रक्षसां प्रत्यचोदयत् ।\nन च तस्य स दुष्टात्मा शृणोति वचनं हितम् ॥५-३७-१३॥",
        "index": 13,
        "shloka_num": 13
    },
    {
        "text": "आशंसेयं हरिश्रेष्ठ क्षिप्रं मां प्राप्स्यते पतिः ।\nअन्तरात्मा हि मे शुद्धस्तस्मिंश्च बहवो गुणाः ॥५-३७-१४॥",
        "index": 14,
        "shloka_num": 14
    },
    {
        "text": "उत्साहः पौरुषं सत्त्वमानृशंस्यं कृतज्ञता ।\nविक्रमश्च प्रभावश्च सन्ति वानर राघवे ॥५-३७-१५॥",
        "index": 15,
        "shloka_num": 15
    },
    {
        "text": "चतुर्दश सहस्राणि राक्षसानां जघान यः ।\nजनस्थाने विना भ्रात्रा शत्रुः कस्तस्य नोद्विजेत् ॥५-३७-१६॥",
        "index": 16,
        "shloka_num": 16
    },
    {
        "text": "न स शक्यस्तुलयितुं व्यसनैः पुरुषर्षभः ।\nअहं तस्यानुभावज्ञा शक्रस्येव पुलोमजा ॥५-३७-१७॥",
        "index": 17,
        "shloka_num": 17
    },
    {
        "text": "शरजालांशुमान् शूरः कपे रामदिवाकरः ।\nशत्रुरक्षोमयं तोयमुपशोषं नयिष्यति ॥५-३७-१८॥",
        "index": 18,
        "shloka_num": 18
    },
    {
        "text": "इति संजल्पमानां तां रामार्थे शोककर्शिताम् ।\nअश्रुसम्पूर्णवदनामुवाच हनुमान् कपिः ॥५-३७-१९॥",
        "index": 19,
        "shloka_num": 19
    },
    {
        "text": "श्रुत्वैव च वचो मह्यं क्षिप्रमेष्यति राघवः ।\nचमूं प्रकर्षन् महतीं हर्यृक्षगणसंकुलाम् ॥५-३७-२०॥",
        "index": 20,
        "shloka_num": 20
    },
    {
        "text": "अथवा मोचयिष्यामि त्वामद्यैव सराक्षसात् ।\nअस्माद् दुःखादुपारोह मम पृष्ठमनिन्दिते ॥५-३७-२१॥",
        "index": 21,
        "shloka_num": 21
    },
    {
        "text": "त्वां तु पृष्ठगतां कृत्वा संतरिष्यामि सागरम् ।\nशक्तिरस्ति हि मे वोढुं लङ्कामपि सरावणाम् ॥५-३७-२२॥",
        "index": 22,
        "shloka_num": 22
    },
    {
        "text": "अहं प्रस्रवणस्थाय राघवायाद्य मैथिलि ।\nप्रापयिष्यामि शक्राय हव्यं हुतमिवानलः ॥५-३७-२३॥",
        "index": 23,
        "shloka_num": 23
    },
    {
        "text": "द्रक्ष्यस्यद्यैव वैदेहि राघवं सहलक्ष्मणम् ।\nव्यवसायसमायुक्तं विष्णुं दैत्यवधे यथा ॥५-३७-२४॥",
        "index": 24,
        "shloka_num": 24
    },
    {
        "text": "त्वद्दर्शनकृतोत्साहमाश्रमस्थं महाबलम् ।\nपुरंदरमिवासीनं नगराजस्य मूर्धनि ॥५-३७-२५॥",
        "index": 25,
        "shloka_num": 25
    },
    {
        "text": "पृष्ठमारोह मे देवि मा विकाङ्क्षस्व शोभने ।\nयोगमन्विच्छ रामेण शशाङ्केनेव रोहिणी ॥५-३७-२६॥",
        "index": 26,
        "shloka_num": 26
    },
    {
        "text": "कथयन्तीव शशिना संगमिष्यसि रोहिणी ।\nमत्पृष्ठमधिरोह त्वं तराकाशं महार्णवम् ॥५-३७-२७॥",
        "index": 27,
        "shloka_num": 27
    },
    {
        "text": "नहि मे सम्प्रयातस्य त्वामितो नयतोऽङ्गने ।\nअनुगन्तुं गतिं शक्ताः सर्वे लङ्कानिवासिनः ॥५-३७-२८॥",
        "index": 28,
        "shloka_num": 28
    },
    {
        "text": "यथैवाहमिह प्राप्तस्तथैवाहमसंशयम् ।\nयास्यामि पश्य वैदेहि त्वामुद्यम्य विहायसम् ॥५-३७-२९॥",
        "index": 29,
        "shloka_num": 29
    },
    {
        "text": "मैथिली तु हरिश्रेष्ठाच्छ्रुत्वा वचनमद्भुतम् ।\nहर्षविस्मितसर्वाङ्गी हनूमन्तमथाब्रवीत् ॥५-३७-३०॥",
        "index": 30,
        "shloka_num": 30
    },
    {
        "text": "हनूमन् दूरमध्वानं कथं मां नेतुमिच्छसि ।\nतदेव खलु ते मन्ये कपित्वं हरियूथप ॥५-३७-३१॥",
        "index": 31,
        "shloka_num": 31
    },
    {
        "text": "कथं चाल्पशरीरस्त्वं मामितो नेतुमिच्छसि ।\nसकाशं मानवेन्द्रस्य भर्तुर्मे प्लवगर्षभ ॥५-३७-३२॥",
        "index": 32,
        "shloka_num": 32
    },
    {
        "text": "सीतायास्तु वचः श्रुत्वा हनूमान् मारुतात्मजः ।\nचिन्तयामास लक्ष्मीवान् नवं परिभवं कृतम् ॥५-३७-३३॥",
        "index": 33,
        "shloka_num": 33
    },
    {
        "text": "न मे जानाति सत्त्वं वा प्रभावं वासितेक्षणा ।\nतस्मात् पश्यतु वैदेही यद् रूपं मम कामतः ॥५-३७-३४॥",
        "index": 34,
        "shloka_num": 34
    },
    {
        "text": "इति संचिन्त्य हनुमांस्तदा प्लवगसत्तमः ।\nदर्शयामास सीतायाः स्वरूपमरिमर्दनः ॥५-३७-३५॥",
        "index": 35,
        "shloka_num": 35
    },
    {
        "text": "स तस्मात् पादपाद् धीमानाप्लुत्य प्लवगर्षभः ।\nततो वर्धितुमारेभे सीताप्रत्ययकारणात् ॥५-३७-३६॥",
        "index": 36,
        "shloka_num": 36
    },
    {
        "text": "मेरुमन्दरसंकाशो बभौ दीप्तानलप्रभः ।\nअग्रतो व्यवतस्थे च सीताया वानरर्षभः ॥५-३७-३७॥",
        "index": 37,
        "shloka_num": 37
    },
    {
        "text": "हरिः पर्वतसंकाशस्ताम्रवक्त्रो महाबलः ।\nवज्रदंष्ट्रनखो भीमो वैदेहीमिदमब्रवीत् ॥५-३७-३८॥",
        "index": 38,
        "shloka_num": 38
    },
    {
        "text": "सपर्वतवनोद्देशां साट्टप्राकारतोरणाम् ।\nलङ्कामिमां सनाथां वा नयितुं शक्तिरस्ति मे ॥५-३७-३९॥",
        "index": 39,
        "shloka_num": 39
    },
    {
        "text": "तदवस्थाप्यतां बुद्धिरलं देवि विकाङ्क्षया ।\nविशोकं कुरु वैदेहि राघवं सहलक्ष्मणम् ॥५-३७-४०॥",
        "index": 40,
        "shloka_num": 40
    },
    {
        "text": "तं दृष्ट्वाचलसंकाशमुवाच जनकात्मजा ।\nपद्मपत्रविशालाक्षी मारुतस्यौरसं सुतम् ॥५-३७-४१॥",
        "index": 41,
        "shloka_num": 41
    },
    {
        "text": "तव सत्त्वं बलं चैव विजानामि महाकपे ।\nवायोरिव गतिश्चापि तेजश्चाग्नेरिवाद्भुतम् ॥५-३७-४२॥",
        "index": 42,
        "shloka_num": 42
    },
    {
        "text": "प्राकृतोऽन्यः कथं चेमां भूमिमागन्तुमर्हति ।\nउदधेरप्रमेयस्य पारं वानरयूथप ॥५-३७-४३॥",
        "index": 43,
        "shloka_num": 43
    },
    {
        "text": "जानामि गमने शक्तिं नयने चापि ते मम ।\nअवश्यं सम्प्रधार्याशु कार्यसिद्धिरिवात्मनः ॥५-३७-४४॥",
        "index": 44,
        "shloka_num": 44
    },
    {
        "text": "अयुक्तं तु कपिश्रेष्ठ मया गन्तुं त्वया सह ।\nवायुवेगसवेगस्य वेगो मां मोहयेत् तव ॥५-३७-४५॥",
        "index": 45,
        "shloka_num": 45
    },
    {
        "text": "अहमाकाशमासक्ता उपर्युपरि सागरम् ।\nप्रपतेयं हि ते पृष्ठाद् भूयो वेगेन गच्छतः ॥५-३७-४६॥",
        "index": 46,
        "shloka_num": 46
    },
    {
        "text": "पतिता सागरे चाहं तिमिनक्रझषाकुले ।\nभवेयमाशु विवशा यादसामन्नमुत्तमम् ॥५-३७-४७॥",
        "index": 47,
        "shloka_num": 47
    },
    {
        "text": "न च शक्ष्ये त्वया सार्धं गन्तुं शत्रुविनाशन ।\nकलत्रवति संदेहस्त्वयि स्यादप्यसंशयम् ॥५-३७-४८॥",
        "index": 48,
        "shloka_num": 48
    },
    {
        "text": "ह्रियमाणां तु मां दृष्ट्वा राक्षसा भीमविक्रमाः ।\nअनुगच्छेयुरादिष्टा रावणेन दुरात्मना ॥५-३७-४९॥",
        "index": 49,
        "shloka_num": 49
    },
    {
        "text": "तैस्त्वं परिवृतः शूरैः शूलमुद्गरपाणिभिः ।\nभवेस्त्वं संशयं प्राप्तो मया वीर कलत्रवान् ॥५-३७-५०॥",
        "index": 50,
        "shloka_num": 50
    },
    {
        "text": "सायुधा बहवो व्योम्नि राक्षसास्त्वं निरायुधः ।\nकथं शक्ष्यसि संयातुं मां चैव परिरक्षितुम् ॥५-३७-५१॥",
        "index": 51,
        "shloka_num": 51
    },
    {
        "text": "युध्यमानस्य रक्षोभिस्ततस्तैः क्रूरकर्मभिः ।\nप्रपतेयं हि ते पृष्ठाद् भयार्ता कपिसत्तम ॥५-३७-५२॥",
        "index": 52,
        "shloka_num": 52
    },
    {
        "text": "अथ रक्षांसि भीमानि महान्ति बलवन्ति च ।\nकथंचित् साम्पराये त्वां जयेयुः कपिसत्तम ॥५-३७-५३॥",
        "index": 53,
        "shloka_num": 53
    },
    {
        "text": "अथवा युध्यमानस्य पतेयं विमुखस्य ते ।\nपतितां च गृहीत्वा मां नयेयुः पापराक्षसाः ॥५-३७-५४॥",
        "index": 54,
        "shloka_num": 54
    },
    {
        "text": "मां वा हरेयुस्त्वद्धस्ताद् विशसेयुरथापि वा ।\nअनवस्थौ हि दृश्येते युद्धे जयपराजयौ ॥५-३७-५५॥",
        "index": 55,
        "shloka_num": 55
    },
    {
        "text": "अहं वापि विपद्येयं रक्षोभिरभितर्जिता ।\nत्वत्प्रयत्नो हरिश्रेष्ठ भवेन्निष्फल एव तु ॥५-३७-५६॥",
        "index": 56,
        "shloka_num": 56
    },
    {
        "text": "कामं त्वमपि पर्याप्तो निहन्तुं सर्वराक्षसान् ।\nराघवस्य यशो हीयेत् त्वया शस्तैस्तु राक्षसैः ॥५-३७-५७॥",
        "index": 57,
        "shloka_num": 57
    },
    {
        "text": "अथवाऽऽदाय रक्षांसि न्यसेयुः संवृते हि माम् ।\nयत्र ते नाभिजानीयुर्हरयो नापि राघवः ॥५-३७-५८॥",
        "index": 58,
        "shloka_num": 58
    },
    {
        "text": "आरम्भस्तु मदर्थोऽयं ततस्तव निरर्थकः ।\nत्वया हि सह रामस्य महानागमने गुणः ॥५-३७-५९॥",
        "index": 59,
        "shloka_num": 59
    },
    {
        "text": "मयि जीवितमायत्तं राघवस्यामितौजसः ।\nभ्रातॄणां च महाबाहो तव राजकुलस्य च ॥५-३७-६०॥",
        "index": 60,
        "shloka_num": 60
    },
    {
        "text": "तौ निराशौ मदर्थं च शोकसंतापकर्शितौ ।\nसह सर्वर्क्षहरिभिस्त्यक्ष्यतः प्राणसंग्रहम् ॥५-३७-६१॥",
        "index": 61,
        "shloka_num": 61
    },
    {
        "text": "भर्तुर्भक्तिं पुरस्कृत्य रामादन्यस्य वानर ।\nनाहं स्प्रष्टुं स्वतो गात्रमिच्छेयं वानरोत्तम ॥५-३७-६२॥",
        "index": 62,
        "shloka_num": 62
    },
    {
        "text": "यदहं गात्रसंस्पर्शं रावणस्य गता बलात् ।\nअनीशा किं करिष्यामि विनाथा विवशा सती ॥५-३७-६३॥",
        "index": 63,
        "shloka_num": 63
    },
    {
        "text": "यदि रामो दशग्रीवमिह हत्वा सराक्षसम् ।\nमामितो गृह्य गच्छेत तत् तस्य सदृशं भवेत् ॥५-३७-६४॥",
        "index": 64,
        "shloka_num": 64
    },
    {
        "text": "श्रुताश्च दृष्टा हि मया पराक्रमा महात्मनस्तस्य रणावमर्दिनः ।\nन देवगन्धर्वभुजङ्गराक्षसा भवन्ति रामेण समा हि संयुगे ॥५-३७-६५॥",
        "index": 65,
        "shloka_num": 65
    },
    {
        "text": "समीक्ष्य तं संयति चित्रकार्मुकं महाबलं वासवतुल्यविक्रमम् ।\nसलक्ष्मणं को विषहेत राघवं हुताशनं दीप्तमिवानिलेरितम् ॥५-३७-६६॥",
        "index": 66,
        "shloka_num": 66
    },
    {
        "text": "सलक्ष्मणं राघवमाजिमर्दनं दिशागजं मत्तमिव व्यवस्थितम् ।\nसहेत को वानरमुख्य संयुगे युगान्तसूर्यप्रतिमं शरार्चिषम् ॥५-३७-६७॥",
        "index": 67,
        "shloka_num": 67
    },
    {
        "text": "स मे कपिश्रेष्ठ सलक्ष्मणं प्रियं सयूथपं क्षिप्रमिहोपपादय ।\nचिराय रामं प्रति शोककर्शितां कुरुष्व मां वानरवीर हर्षिताम् ॥५-३७-६८॥",
        "index": 68,
        "shloka_num": 68
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सीताप्रत्यानयनानौचित्यम् नाम सप्तत्रिंशः सर्गः ॥५-३७॥",
        "index": 69,
        "shloka_num": null
    }
]
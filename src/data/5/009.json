[
    {
        "text": "अथ श्रीमद्वाल्मीकीयरामायणे सुन्दरकाण्डे सङ्कुलान्तःपुरम् नाम नवमः सर्गः ॥५-९॥",
        "index": 0,
        "shloka_num": null
    },
    {
        "text": "तस्यालयवरिष्ठस्य मध्ये विमलमायतम् ।\nददर्श भवनश्रेष्ठं हनुमान् मारुतात्मजः ॥५-९-१॥",
        "index": 1,
        "shloka_num": 1
    },
    {
        "text": "अर्धयोजनविस्तीर्णमायतं योजनं महत् ।\nभवनं राक्षसेन्द्रस्य बहुप्रासादसङ्कुलम् ॥५-९-२॥",
        "index": 2,
        "shloka_num": 2
    },
    {
        "text": "मार्गमाणस्तु वैदेहीं सीतामायतलोचनाम् ।\nसर्वतः परिचक्राम हनूमानरिसूदनः ॥५-९-३॥",
        "index": 3,
        "shloka_num": 3
    },
    {
        "text": "उत्तमं राक्षसावासं हनुमानवलोकयन् ।\nआससादाथ लक्ष्मीवान् राक्षसेन्द्रनिवेशनम् ॥५-९-४॥",
        "index": 4,
        "shloka_num": 4
    },
    {
        "text": "चतुर्विषाणैर्द्विरदैस्त्रिविषाणैस्तथैव च ।\nपरिक्षिप्तमसम्बाधं रक्ष्यमाणमुदायुधैः ॥५-९-५॥",
        "index": 5,
        "shloka_num": 5
    },
    {
        "text": "राक्षसीभिश्च पत्नीभी रावणस्य निवेशनम् ।\nआहृताभिश्च विक्रम्य राजकन्याभिरावृतम् ॥५-९-६॥",
        "index": 6,
        "shloka_num": 6
    },
    {
        "text": "तन्नक्रमकराकीर्णं तिमिङ्गिलझषाकुलम् ।\nवायुवेगसमाधूतं पन्नगैरिव सागरम् ॥५-९-७॥",
        "index": 7,
        "shloka_num": 7
    },
    {
        "text": "या हि वैश्रवणे लक्ष्मीर्या चन्द्रे हरिवाहने ।\nसा रावणगृहे रम्या नित्यमेवानपायिनी ॥५-९-८॥",
        "index": 8,
        "shloka_num": 8
    },
    {
        "text": "या च राज्ञः कुबेरस्य यमस्य वरुणस्य च ।\nतादृशी तद्विशिष्टा वा ऋद्धी रक्षोगृहेष्विह ॥५-९-९॥",
        "index": 9,
        "shloka_num": 9
    },
    {
        "text": "तस्य हर्म्यस्य मध्यस्थवेश्म चान्यत् सुनिर्मितम् ।\nबहुनिर्यूहसंयुक्तं ददर्श पवनात्मजः ॥५-९-१०॥",
        "index": 10,
        "shloka_num": 10
    },
    {
        "text": "ब्रह्मणोऽर्थे कृतं दिव्यं दिवि यद् विश्वकर्मणा ।\nविमानं पुष्पकं नाम सर्वरत्नविभूषितम् ॥५-९-११॥",
        "index": 11,
        "shloka_num": 11
    },
    {
        "text": "परेण तपसा लेभे यत् कुबेरः पितामहात् ।\nकुबेरमोजसा जित्वा लेभे तद् राक्षसेश्वरः ॥५-९-१२॥",
        "index": 12,
        "shloka_num": 12
    },
    {
        "text": "ईहामृगसमायुक्तैः कार्तस्वरहिरण्मयैः ।\nसुकृतैराचितं स्तम्भैः प्रदीप्तमिव च श्रिया ॥५-९-१३॥",
        "index": 13,
        "shloka_num": 13
    },
    {
        "text": "मेरुमन्दरसङ्काशैरुल्लिखद्भिरिवाम्बरम् ।\nकूटागारैः शुभागारैः सर्वतः समलङ्कृतम् ॥५-९-१४॥",
        "index": 14,
        "shloka_num": 14
    },
    {
        "text": "ज्वलनार्कप्रतीकाशैः सुकृतं विश्वकर्मणा ।\nहेमसोपानयुक्तं च चारुप्रवरवेदिकम् ॥५-९-१५॥",
        "index": 15,
        "shloka_num": 15
    },
    {
        "text": "जालवातायनैर्युक्तं काञ्चनैः स्फाटिकैरपि ।\nइन्द्रनीलमहानीलमणिप्रवरवेदिकम् ॥५-९-१६॥",
        "index": 16,
        "shloka_num": 16
    },
    {
        "text": "विद्रुमेण विचित्रेण मणिभिश्च महाधनैः ।\nनिस्तुलाभिश्च मुक्ताभिस्तलेनाभिविराजितम् ॥५-९-१७॥",
        "index": 17,
        "shloka_num": 17
    },
    {
        "text": "चन्दनेन च रक्तेन तपनीयनिभेन च ।\nसुपुण्यगन्धिना युक्तमादित्यतरुणोपमम् ॥५-९-१८॥",
        "index": 18,
        "shloka_num": 18
    },
    {
        "text": "कूटागारैर्वराकारैर्विविधैः समलङ्कृतम् ।\nविमानं पुष्पकं दिव्यमारुरोह महाकपिः ।\nतत्रस्थः सर्वतो गन्धं पानभक्ष्यान्नसम्भवम् ॥५-९-१९॥",
        "index": 19,
        "shloka_num": 19
    },
    {
        "text": "दिव्यं सम्मूर्च्छितं जिघ्रन् रूपवन्तमिवानिलम् ।\nस गन्धस्तं महासत्त्वं बन्धुर्बन्धुमिवोत्तमम् ॥५-९-२०॥",
        "index": 20,
        "shloka_num": 20
    },
    {
        "text": "इत एहीत्युवाचेव तत्र यत्र स रावणः ।\nततस्तां प्रस्थितः शालां ददर्श महतीं शिवाम् ॥५-९-२१॥",
        "index": 21,
        "shloka_num": 21
    },
    {
        "text": "रावणस्य महाकान्तां कान्तामिव वरस्त्रियम् ।\nमणिसोपानविकृतां हेमजालविराजिताम् ॥५-९-२२॥",
        "index": 22,
        "shloka_num": 22
    },
    {
        "text": "स्फाटिकैरावृततलां दन्तान्तरितरूपिकाम् ।\nमुक्तावज्रप्रवालैश्च रूप्यचामीकरैरपि ॥५-९-२३॥",
        "index": 23,
        "shloka_num": 23
    },
    {
        "text": "विभूषितां मणिस्तम्भैः सुबहुस्तम्भभूषिताम् ।\nसमैर्ऋजुभिरत्युच्चैः समन्तात् सुविभूषितैः ॥५-९-२४॥",
        "index": 24,
        "shloka_num": 24
    },
    {
        "text": "स्तम्भैः पक्षैरिवात्युच्चैर्दिवं सम्प्रस्थितामिव ।\nमहत्या कुथयाऽऽस्तीर्णां पृथिवीलक्षणाङ्कया ॥५-९-२५॥",
        "index": 25,
        "shloka_num": 25
    },
    {
        "text": "पृथिवीमिव विस्तीर्णां सराष्ट्रगृहशालिनीम् ।\nनादितां मत्तविहगैर्दिव्यगन्धाधिवासिताम् ॥५-९-२६॥",
        "index": 26,
        "shloka_num": 26
    },
    {
        "text": "परर्घ्यास्तरणोपेतां रक्षोऽधिपनिषेविताम् ।\nधूम्रामगुरुधूपेन विमलां हंसपाण्डुराम् ॥५-९-२७॥",
        "index": 27,
        "shloka_num": 27
    },
    {
        "text": "पत्रपुष्पोपहारेण कल्माषीमिव सुप्रभाम् ।\nमनसो मोदजननीं वर्णस्यापि प्रसाधिनीम् ॥५-९-२८॥",
        "index": 28,
        "shloka_num": 28
    },
    {
        "text": "तां शोकनाशिनीं दिव्यां श्रियः सञ्जननीमिव ।\nइन्द्रियाणीन्द्रियार्थैस्तु पञ्च पञ्चभिरुत्तमैः ॥५-९-२९॥",
        "index": 29,
        "shloka_num": 29
    },
    {
        "text": "तर्पयामास मातेव तदा रावणपालिता ।\nस्वर्गोऽयं देवलोकोऽयमिन्द्रस्यापि पुरी भवेत् ।\nसिद्धिर्वेयं परा हि स्यादित्यमन्यत मारुतिः ॥५-९-३०॥",
        "index": 30,
        "shloka_num": 30
    },
    {
        "text": "प्रध्यायत इवापश्यत् प्रदीपांस्तत्र काञ्चनान् ।\nधूर्तानिव महाधूर्तैर्देवनेन पराजितान् ॥५-९-३१॥",
        "index": 31,
        "shloka_num": 31
    },
    {
        "text": "दीपानां च प्रकाशेन तेजसा रावणस्य च ।\nअर्चिर्भिर्भूषणानां च प्रदीप्तेत्यभ्यमन्यत ॥५-९-३२॥",
        "index": 32,
        "shloka_num": 32
    },
    {
        "text": "ततोऽपश्यत् कुथासीनं नानावर्णाम्बरस्रजम् ।\nसहस्रं वरनारीणां नानावेषबिभूषितम् ॥५-९-३३॥",
        "index": 33,
        "shloka_num": 33
    },
    {
        "text": "परिवृत्तेऽर्धरात्रे तु पाननिद्रावशङ्गतम् ।\nक्रीडित्वोपरतं रात्रौ प्रसुप्तं बलवत् तदा ॥५-९-३४॥",
        "index": 34,
        "shloka_num": 34
    },
    {
        "text": "तत् प्रसुप्तं विरुरुचे निःशब्दान्तरभूषितम् ।\nनिःशब्दहंसभ्रमरं यथा पद्मवनं महत् ॥५-९-३५॥",
        "index": 35,
        "shloka_num": 35
    },
    {
        "text": "तासां संवृतदान्तानि मीलिताक्षीणि मारुतिः ।\nअपश्यत् पद्मगन्धीनि वदनानि सुयोषिताम् ॥५-९-३६॥",
        "index": 36,
        "shloka_num": 36
    },
    {
        "text": "प्रबुद्धानीव पद्मानि तासां भूत्वा क्षपाक्षये ।\nपुनः संवृतपत्राणि रात्राविव बभुस्तदा ॥५-९-३७॥",
        "index": 37,
        "shloka_num": 37
    },
    {
        "text": "इमानि मुखपद्मानि नियतं मत्तषट्पदाः ।\nअम्बुजानीव फुल्लानि प्रार्थयन्ति पुनः पुनः ॥५-९-३८॥",
        "index": 38,
        "shloka_num": 38
    },
    {
        "text": "इति वामन्यत श्रीमानुपपत्त्या महाकपिः ।\nमेने हि गुणतस्तानि समानि सलिलोद्भवैः ॥५-९-३९॥",
        "index": 39,
        "shloka_num": 39
    },
    {
        "text": "सा तस्य शुशुभे शाला ताभिः स्त्रीभिर्विराजिता ।\nशरदीव प्रसन्ना द्यौस्ताराभिरभिशोभिता ॥५-९-४०॥",
        "index": 40,
        "shloka_num": 40
    },
    {
        "text": "स च ताभिः परिवृतः शुशुभे राक्षसाधिपः ।\nयथा ह्युडुपतिः श्रीमांस्ताराभिरिव संवृतः ॥५-९-४१॥",
        "index": 41,
        "shloka_num": 41
    },
    {
        "text": "याश्च्यवन्तेऽम्बरात् ताराः पुण्यशेषसमावृताः ।\nइमास्ताः सङ्गताः कृत्स्ना इति मेने हरिस्तदा ॥५-९-४२॥",
        "index": 42,
        "shloka_num": 42
    },
    {
        "text": "ताराणामिव सुव्यक्तं महतीनां शुभार्चिषाम् ।\nप्रभावर्णप्रसादाश्च विरेजुस्तत्र योषिताम् ॥५-९-४३॥",
        "index": 43,
        "shloka_num": 43
    },
    {
        "text": "व्यावृत्तकचपीनस्रक्प्रकीर्णवरभूषणाः ।\nपानव्यायामकालेषु निद्रोपहतचेतसः ॥५-९-४४॥",
        "index": 44,
        "shloka_num": 44
    },
    {
        "text": "व्यावृत्ततिलकाः काश्चित् काश्चिदुदभ्रान्तनूपुराः ।\nपार्श्वे गलितहाराश्च काश्चित् परमयोषितः ॥५-९-४५॥",
        "index": 45,
        "shloka_num": 45
    },
    {
        "text": "मुक्ताहारवृताश्चान्याः काश्चित् प्रस्रस्तवाससः ।\nव्याविद्धरशनादामाः किशोर्य इव वाहिताः ॥५-९-४६॥",
        "index": 46,
        "shloka_num": 46
    },
    {
        "text": "अकुण्डलधराश्चान्या विच्छिन्नमृदितस्रजः ।\nगजेन्द्रमृदिताः फुल्ला लता इव महावने ॥५-९-४७॥",
        "index": 47,
        "shloka_num": 47
    },
    {
        "text": "चन्द्रांशुकिरणाभाश्च हाराः कासाञ्चिदुद्गताः ।\nहंसा इव बभुः सुप्ताः स्तनमध्येषु योषिताम् ॥५-९-४८॥",
        "index": 48,
        "shloka_num": 48
    },
    {
        "text": "अपरासां च वैदूर्याः कादम्बा इव पक्षिणः ।\nहेमसूत्राणि चान्यासां चक्रवाका इवाभवन् ॥५-९-४९॥",
        "index": 49,
        "shloka_num": 49
    },
    {
        "text": "हंसकारण्डवोपेताश्चक्रवाकोपशोभिताः ।\nआपगा इव ता रेजुर्जघनैः पुलिनैरिव ॥५-९-५०॥",
        "index": 50,
        "shloka_num": 50
    },
    {
        "text": "किङ्किणीजालसङ्काशास्ता हेमविपुलाम्बुजाः ।\nभावग्राहा यशस्तीराः सुप्ता नद्य इवाबभुः ॥५-९-५१॥",
        "index": 51,
        "shloka_num": 51
    },
    {
        "text": "मृदुष्वङ्गेषु कासाञ्चित् कुचाग्रेषु च संस्थिताः ।\nबभूवुर्भूषणानीव शुभा भूषणराजयः ॥५-९-५२॥",
        "index": 52,
        "shloka_num": 52
    },
    {
        "text": "अंशुकान्ताश्च कासाञ्चिन्मुखमारुतकम्पिताः ।\nउपर्युपरि वक्त्राणां व्याधूयन्ते पुनः पुनः ॥५-९-५३॥",
        "index": 53,
        "shloka_num": 53
    },
    {
        "text": "ताः पताका इवोद्धूताः पत्नीनां रुचिरप्रभाः ।\nनानावर्णसुवर्णानां वक्त्रमूलेषु रेजिरे ॥५-९-५४॥",
        "index": 54,
        "shloka_num": 54
    },
    {
        "text": "ववल्गुश्चात्र कासाञ्चित् कुण्डलानि शुभार्चिषाम् ।\nमुखमारुतसङ्कम्पैर्मन्दं मन्दं च योषिताम् ॥५-९-५५॥",
        "index": 55,
        "shloka_num": 55
    },
    {
        "text": "शर्करासवगन्धः स प्रकृत्या सुरभिः सुखः ।\nतासां वदननिःश्वासः सिषेवे रावणं तदा ॥५-९-५६॥",
        "index": 56,
        "shloka_num": 56
    },
    {
        "text": "रावणाननशङ्काश्च काश्चिद् रावणयोषितः ।\nमुखानि च सपत्नीनामुपाजिघ्रन् पुनः पुनः ॥५-९-५७॥",
        "index": 57,
        "shloka_num": 57
    },
    {
        "text": "अत्यर्थं सक्तमनसो रावणे ता वरस्त्रियः ।\nअस्वतन्त्राः सपत्नीनां प्रियमेवाचरंस्तदा ॥५-९-५८॥",
        "index": 58,
        "shloka_num": 58
    },
    {
        "text": "बाहूनुपनिधायान्याः पारिहार्यविभूषितान् ।\nअंशुकानि च रम्याणि प्रमदास्तत्र शिश्यिरे ॥५-९-५९॥",
        "index": 59,
        "shloka_num": 59
    },
    {
        "text": "अन्या वक्षसि चान्यस्यास्तस्याः काचित् पुनर्भुजम् ।\nअपरा त्वङ्कमन्यस्यास्तस्याश्चाप्यपरा कुचौ ॥५-९-६०॥",
        "index": 60,
        "shloka_num": 60
    },
    {
        "text": "ऊरुपार्श्वकटीपृष्ठमन्योन्यस्य समाश्रिताः ।\nपरस्परनिविष्टाङ्ग्यो मदस्नेहवशानुगाः ॥५-९-६१॥",
        "index": 61,
        "shloka_num": 61
    },
    {
        "text": "अन्योन्यस्याङ्गसंस्पर्शात् प्रीयमाणाः सुमध्यमाः ।\nएकीकृतभुजाः सर्वाः सुषुपुस्तत्र योषितः ॥५-९-६२॥",
        "index": 62,
        "shloka_num": 62
    },
    {
        "text": "अन्योन्यभुजसूत्रेण स्त्रीमाला ग्रथिता हि सा ।\nमालेव ग्रथिता सूत्रे शुशुभे मत्तषट्पदा ॥५-९-६३॥",
        "index": 63,
        "shloka_num": 63
    },
    {
        "text": "लतानां माधवे मासि फुल्लानां वायुसेवनात् ।\nअन्योन्यमालाग्रथितं संसक्तकुसुमोच्चयम् ॥५-९-६४॥",
        "index": 64,
        "shloka_num": 64
    },
    {
        "text": "प्रतिवेष्टितसुस्कन्धमन्योन्यभ्रमराकुलम् ।\nआसीद् वनमिवोद्धूतं स्त्रीवनं रावणस्य तत् ॥५-९-६५॥",
        "index": 65,
        "shloka_num": 65
    },
    {
        "text": "उचितेष्वपि सुव्यक्तं न तासां योषितां तदा ।\nविवेकः शक्य आधातुं भूषणाङ्गाम्बरस्रजाम् ॥५-९-६६॥",
        "index": 66,
        "shloka_num": 66
    },
    {
        "text": "रावणे सुखसंविष्टे ताः स्त्रियो विविधप्रभाः ।\nज्वलन्तः काञ्चना दीपाः प्रेक्षन्तो निमिषा इव ॥५-९-६७॥",
        "index": 67,
        "shloka_num": 67
    },
    {
        "text": "राजर्षिविप्रदैत्यानां गन्धर्वाणां च योषितः ।\nरक्षसां चाभवन् कन्यास्तस्य कामवशङ्गताः ॥५-९-६८॥",
        "index": 68,
        "shloka_num": 68
    },
    {
        "text": "युद्धकामेन ताः सर्वा रावणेन हृताः स्त्रियः ।\nसमदा मदनेनैव मोहिताः काश्चिदागताः ॥५-९-६९॥",
        "index": 69,
        "shloka_num": 69
    },
    {
        "text": "न तत्र काश्चित् प्रमदाः प्रसह्य वीर्योपपन्नेन गुणेन लब्धाः ।\nन चान्यकामापि न चान्यपूर्वा विना वरार्हां जनकात्मजां तु ॥५-९-७०॥",
        "index": 70,
        "shloka_num": 70
    },
    {
        "text": "न चाकुलीना न च हीनरूपा नादक्षिणा नानुपचारयुक्ता ।\nभार्याभवत् तस्य न हीनसत्त्वा न चापि कान्तस्य न कामनीया ॥५-९-७१॥",
        "index": 71,
        "shloka_num": 71
    },
    {
        "text": "बभूव बुद्धिस्तु हरीश्वरस्य यदीदृशी राघवधर्मपत्नी ।\nइमा महाराक्षसराजभार्याः सुजातमस्येति हि साधुबुद्धेः ॥५-९-७२॥",
        "index": 72,
        "shloka_num": 72
    },
    {
        "text": "पुनश्च सोऽचिन्तयदात्तरूपो ध्रुवं विशिष्टा गुणतो हि सीता ।\nअथायमस्यां कृतवान् महात्मा लङ्केश्वरः कष्टमनार्यकर्म ॥५-९-७३॥",
        "index": 73,
        "shloka_num": 73
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सङ्कुलान्तःपुरम् नाम नवमः सर्गः ॥५-९॥",
        "index": 74,
        "shloka_num": null
    }
]
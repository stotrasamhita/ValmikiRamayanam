[
    {
        "text": "अथ श्रीमद्वाल्मीकीयरामायणे सुन्दरकाण्डे रावणगृहावेक्षणम् नाम षष्ठः सर्गः ॥५-६॥",
        "index": 0,
        "shloka_num": null
    },
    {
        "text": "स निकामं विमानेषु विचरन् कामरूपधृक् ।\nविचचार कपिर्लङ्कां लाघवेन समन्वितः ॥५-६-१॥",
        "index": 1,
        "shloka_num": 1
    },
    {
        "text": "आससाद च लक्ष्मीवान् राक्षसेन्द्रनिवेशनम् ।\nप्राकारेणार्कवर्णेन भास्वरेणाभिसंवृतम् ॥५-६-२॥",
        "index": 2,
        "shloka_num": 2
    },
    {
        "text": "रक्षितं राक्षसैर्भीमैः सिंहैरिव महद् वनम् ।\nसमीक्षमाणो भवनं चकाशे कपिकुञ्जरः ॥५-६-३॥",
        "index": 3,
        "shloka_num": 3
    },
    {
        "text": "रूप्यकोपहितैश्चित्रैस्तोरणैर्हेमभूषणैः ।\nविचित्राभिश्च कक्ष्याभिर्द्वारैश्च रुचिरैर्वृतम् ॥५-६-४॥",
        "index": 4,
        "shloka_num": 4
    },
    {
        "text": "गजास्थितैर्महामात्रैः शूरैश्च विगतश्रमैः ।\nउपस्थितमसंहार्यैर्हयैः स्यन्दनयायिभिः ॥५-६-५॥",
        "index": 5,
        "shloka_num": 5
    },
    {
        "text": "सिंहव्याघ्रतनुत्राणैर्दान्तकाञ्चनराजतीः ।\nघोषवद्भिर्विचित्रैश्च सदा विचरितं रथैः ॥५-६-६॥",
        "index": 6,
        "shloka_num": 6
    },
    {
        "text": "बहुरत्नसमाकीर्णं परार्घ्यासनभूषितम् ।\nमहारथसमावापं महारथमहासनम् ॥५-६-७॥",
        "index": 7,
        "shloka_num": 7
    },
    {
        "text": "दृश्यैश्च परमोदारैस्तैस्तैश्च मृगपक्षिभिः ।\nविविधैर्बहुसाहस्रैः परिपूर्णं समन्ततः ॥५-६-८॥",
        "index": 8,
        "shloka_num": 8
    },
    {
        "text": "विनीतैरन्तपालैश्च रक्षोभिश्च सुरक्षितम् ।\nमुख्याभिश्च वरस्त्रीभिः परिपूर्णं समन्ततः ॥५-६-९॥",
        "index": 9,
        "shloka_num": 9
    },
    {
        "text": "मुदितप्रमदारत्नं राक्षसेन्द्रनिवेशनम् ।\nवराभरणसंह्रादैः समुद्रस्वननिःस्वनम् ॥५-६-१०॥",
        "index": 10,
        "shloka_num": 10
    },
    {
        "text": "तद् राजगुणसम्पन्नं मुख्यैश्च वरचन्दनैः ।\nमहाजनसमाकीर्णं सिंहैरिव महद् वनम् ॥५-६-११॥",
        "index": 11,
        "shloka_num": 11
    },
    {
        "text": "भेरीमृदङ्गाभिरुतं शङ्खघोषविनादितम् ।\nनित्यार्चितं पर्वसुतं पूजितं राक्षसैः सदा ॥५-६-१२॥",
        "index": 12,
        "shloka_num": 12
    },
    {
        "text": "समुद्रमिव गम्भीरं समुद्रसमनिःस्वनम् ।\nमहात्मनो महद् वेश्म महारत्नपरिच्छदम् ॥५-६-१३॥",
        "index": 13,
        "shloka_num": 13
    },
    {
        "text": "महारत्नसमाकीर्णं ददर्श स महाकपिः ।\nविराजमानं वपुषा गजाश्वरथसंकुलम् ॥५-६-१४॥",
        "index": 14,
        "shloka_num": 14
    },
    {
        "text": "लंकाभरणमित्येव सोऽमन्यत महाकपिः ।\nचचार हनुमांस्तत्र रावणस्य समीपतः ॥५-६-१५॥",
        "index": 15,
        "shloka_num": 15
    },
    {
        "text": "गृहाद् गृहं राक्षसानामुद्यानानि च सर्वशः ।\nवीक्षमाणोऽप्यसंत्रस्तः प्रासादांश्च चचार सः ॥५-६-१६॥",
        "index": 16,
        "shloka_num": 16
    },
    {
        "text": "अवप्लुत्य महावेगः प्रहस्तस्य निवेशनम् ।\nततोऽन्यत् पुप्लुवे वेश्म महापार्श्वस्य वीर्यवान् ॥५-६-१७॥",
        "index": 17,
        "shloka_num": 17
    },
    {
        "text": "अथ मेघप्रतीकाशं कुम्भकर्णनिवेशनम् ।\nविभीषणस्य च तथा पुप्लुवे स महाकपिः ॥५-६-१८॥",
        "index": 18,
        "shloka_num": 18
    },
    {
        "text": "महोदरस्य च तथा विरूपाक्षस्य चैव हि ।\nविद्युज्जिह्वस्य भवनं विद्युन्मालेस्तथैव च ॥५-६-१९॥",
        "index": 19,
        "shloka_num": 19
    },
    {
        "text": "वज्रदंष्ट्रस्य च तथा पुप्लुवे स महाकपिः ।\nशुकस्य च महावेगः सारणस्य च धीमतः ॥५-६-२०॥",
        "index": 20,
        "shloka_num": 20
    },
    {
        "text": "तथा चेन्द्रजितो वेश्म जगाम हरियूथपः ।\nजम्बुमालेः सुमालेश्च जगाम हरिसत्तमः ॥५-६-२१॥",
        "index": 21,
        "shloka_num": 21
    },
    {
        "text": "रश्मिकेतोश्च भवनं सूर्यशत्रोस्तथैव च ।\nवज्रकायस्य च तथा पुप्लुवे स महाकपिः ॥५-६-२२॥",
        "index": 22,
        "shloka_num": 22
    },
    {
        "text": "धूम्राक्षस्याथ सम्पातेर्भवनं मारुतात्मजः ।\nविद्युद्रूपस्य भीमस्य घनस्य विघनस्य च ॥५-६-२३॥",
        "index": 23,
        "shloka_num": 23
    },
    {
        "text": "शुकनाभस्य चक्रस्य शठस्य कपटस्य च ।\nह्रस्वकर्णस्य दंष्ट्रस्य लोमशस्य च रक्षसः ॥५-६-२४॥",
        "index": 24,
        "shloka_num": 24
    },
    {
        "text": "युद्धोन्मत्तस्य मत्तस्य ध्वजग्रीवस्य सादिनः ।\nविद्युज्जिह्वद्विजिह्वानां तथा हस्तिमुखस्य च ॥५-६-२५॥",
        "index": 25,
        "shloka_num": 25
    },
    {
        "text": "करालस्य पिशाचस्य शोणिताक्षस्य चैव हि ।\nप्लवमानः क्रमेणैव हनुमान् मारुतात्मजः ॥५-६-२६॥",
        "index": 26,
        "shloka_num": 26
    },
    {
        "text": "तेषु तेषु महार्हेषु भवनेषु महायशाः ।\nतेषामृद्धिमतामृद्धिं ददर्श स महाकपिः ॥५-६-२७॥",
        "index": 27,
        "shloka_num": 27
    },
    {
        "text": "सर्वेषां समतिक्रम्य भवनानि समन्ततः ।\nआससादाथ लक्ष्मीवान् राक्षसेन्द्रनिवेशनम् ॥५-६-२८॥",
        "index": 28,
        "shloka_num": 28
    },
    {
        "text": "रावणस्योपशायिन्यो ददर्श हरिसत्तमः ।\nविचरन् हरिशार्दूलो राक्षसीर्विकृतेक्षणाः ॥५-६-२९॥",
        "index": 29,
        "shloka_num": 29
    },
    {
        "text": "शूलमुद्गरहस्तांश्च शक्तितोमरधारिणः ।\nददर्श विविधान्गुल्मांस्तस्य रक्षःपतेर्गृहे ॥५-६-३०॥",
        "index": 30,
        "shloka_num": 30
    },
    {
        "text": "राक्षसांश्च महाकायान् नानाप्रहरणोद्यतान् ।\nरक्तान् श्वेतान् सितांश्चापि हरींश्चापि महाजवान् ॥५-६-३१॥",
        "index": 31,
        "shloka_num": 31
    },
    {
        "text": "कुलीनान् रूपसम्पन्नान् गजान् परगजारुजान् ।\nशिक्षितान् गजशिक्षायामैरावतसमान् युधि ॥५-६-३२॥",
        "index": 32,
        "shloka_num": 32
    },
    {
        "text": "निहन्तॄन् परसैन्यानां गृहे तस्मिन् ददर्श सः ।\nक्षरतश्च यथा मेघान् स्रवतश्च यथा गिरीन् ॥५-६-३३॥",
        "index": 33,
        "shloka_num": 33
    },
    {
        "text": "मेघस्तनितनिर्घोषान् दुर्धर्षान् समरे परैः ।\nसहस्रं वाहिनीस्तत्र जाम्बूनदपरिष्कृताः ॥५-६-३४॥",
        "index": 34,
        "shloka_num": 34
    },
    {
        "text": "हेमजालैरविच्छिन्नास्तरुणादित्यसंनिभाः ।\nददर्श राक्षसेन्द्रस्य रावणस्य निवेशने ॥५-६-३५॥",
        "index": 35,
        "shloka_num": 35
    },
    {
        "text": "शिबिका विविधाकाराः स कपिर्मारुतात्मजः ।\nलतागृहाणि चित्राणि चित्रशालागृहाणि च ॥५-६-३६॥",
        "index": 36,
        "shloka_num": 36
    },
    {
        "text": "क्रीडागृहाणि चान्यानि दारुपर्वतकानि च ।\nकामस्य गृहकं रम्यं दिवागृहकमेव च ॥५-६-३७॥",
        "index": 37,
        "shloka_num": 37
    },
    {
        "text": "ददर्श राक्षसेन्द्रस्य रावणस्य निवेशने ।\nस मन्दरसमप्रख्यं मयूरस्थानसंकुलम् ॥५-६-३८॥",
        "index": 38,
        "shloka_num": 38
    },
    {
        "text": "ध्वजयष्टिभिराकीर्णं ददर्श भवनोत्तमम् ।\nअनन्तरत्ननिचयं निधिजालं समन्ततः ।\nधीरनिष्ठितकर्माङ्गं गृहं भूतपतेरिव ॥५-६-३९॥",
        "index": 39,
        "shloka_num": 39
    },
    {
        "text": "अर्चिर्भिश्चापि रत्नानां तेजसा रावणस्य च ।\nविरराज च तद् वेश्म रश्मिवानिव रश्मिभिः ॥५-६-४०॥",
        "index": 40,
        "shloka_num": 40
    },
    {
        "text": "जाम्बूनदमयान्येव शयनान्यासनानि च ।\nभाजनानि च शुभ्राणि ददर्श हरियूथपः ॥५-६-४१॥",
        "index": 41,
        "shloka_num": 41
    },
    {
        "text": "मध्वासवकृतक्लेदं मणिभाजनसंकुलम् ।\nमनोरममसम्बाधं कुबेरभवनं यथा ॥५-६-४२॥",
        "index": 42,
        "shloka_num": 42
    },
    {
        "text": "नूपुराणां च घोषेण काञ्चीनां निःस्वनेन च ।\nमृदङ्गतलनिर्घोषैर्घोषवद्भिर्विनादितम् ॥५-६-४३॥",
        "index": 43,
        "shloka_num": 43
    },
    {
        "text": "प्रासादसंघातयुतं स्त्रीरत्नशतसंकुलम् ।\nसुव्यूढकक्ष्यं हनुमान् प्रविवेश महागृहम् ॥५-६-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे रावणगृहावेक्षणम् नाम षष्ठः सर्गः ॥५-६॥",
        "index": 45,
        "shloka_num": null
    }
]
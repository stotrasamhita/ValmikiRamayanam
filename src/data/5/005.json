[
    {
        "text": "अथ श्रीमद्वाल्मीकीयरामायणे सुन्दरकाण्डे भवनविचयः नाम पञ्चमः सर्गः ॥५-५॥",
        "index": 0,
        "shloka_num": null
    },
    {
        "text": "ततः स मध्यङ्गतमंशुमन्तं ज्योत्स्नावितानं मुहुरुद्वमन्तम् ।\nददर्श धीमान् भुवि भानुमन्तं गोष्ठे वृषं मत्तमिव भ्रमन्तम् ॥५-५-१॥",
        "index": 1,
        "shloka_num": 1
    },
    {
        "text": "लोकस्य पापानि विनाशयन्तं महोदधिं चापि समेधयन्तम् ।\nभूतानि सर्वाणि विराजयन्तं ददर्श शीतांशुमथाभियान्तम् ॥५-५-२॥",
        "index": 2,
        "shloka_num": 2
    },
    {
        "text": "या भाति लक्ष्मीर्भुवि मन्दरस्था यथा प्रदोषेषु च सागरस्था ।\nतथैव तोयेषु च पुष्करस्था रराज सा चारुनिशाकरस्था ॥५-५-३॥",
        "index": 3,
        "shloka_num": 3
    },
    {
        "text": "हंसो यथा राजतपञ्जरस्थः सिंहो यथा मन्दरकन्दरस्थः ।\nवीरो यथा गर्वितकुञ्जरस्थश्चन्द्रोऽपि बभ्राज तथाम्बरस्थः ॥५-५-४॥",
        "index": 4,
        "shloka_num": 4
    },
    {
        "text": "स्थितः ककुद्मानिव तीक्ष्णशृङ्गो महाचलः श्वेत इवोर्ध्वशृङ्गः ।\nहस्तीव जाम्बूनदबद्धशृङ्गो विभाति चन्द्रः परिपूर्णशृङ्गः ॥५-५-५॥",
        "index": 5,
        "shloka_num": 5
    },
    {
        "text": "विनष्टशीताम्बुतुषारपङ्को महाग्रहग्राहविनष्टपङ्कः ।\nप्रकाशलक्ष्म्याश्रयनिर्मलाङ्को रराज चन्द्रो भगवान् शशाङ्कः ॥५-५-६॥",
        "index": 6,
        "shloka_num": 6
    },
    {
        "text": "शिलातलं प्राप्य यथा मृगेन्द्रो महारणं प्राप्य यथा गजेन्द्रः ।\nराज्यं समासाद्य यथा नरेन्द्रस्तथा प्रकाशो विरराज चन्द्रः ॥५-५-७॥",
        "index": 7,
        "shloka_num": 7
    },
    {
        "text": "प्रकाशचन्द्रोदयनष्टदोषः प्रवृद्धरक्षःपिशिताशदोषः ।\nरामाभिरामेरितचित्तदोषः स्वर्गप्रकाशो भगवान् प्रदोषः ॥५-५-८॥",
        "index": 8,
        "shloka_num": 8
    },
    {
        "text": "तन्त्रीस्वराः कर्णसुखाः प्रवृत्ताः स्वपन्ति नार्यः पतिभिः सुवृत्ताः ।\nनक्तञ्चराश्चापि तथा प्रवृत्ता विहर्तुमत्यद्भुतरौद्रवृत्ताः ॥५-५-९॥",
        "index": 9,
        "shloka_num": 9
    },
    {
        "text": "मत्तप्रमत्तानि समाकुलानि रथाश्वभद्रासनसङ्कुलानि ।\nवीरश्रिया चापि समाकुलानि ददर्श धीमान् स कपिः कुलानि ॥५-५-१०॥",
        "index": 10,
        "shloka_num": 10
    },
    {
        "text": "परस्परं चाधिकमाक्षिपन्ति भुजांश्च पीनानधिविक्षिपन्ति ।\nमत्तप्रलापानधिविक्षिपन्ति मत्तानि चान्योन्यमधिक्षिपन्ति ॥५-५-११॥",
        "index": 11,
        "shloka_num": 11
    },
    {
        "text": "रक्षांसि वक्षांसि च विक्षिपन्ति गात्राणि कान्तासु च विक्षिपन्ति ।\nरूपाणि चित्राणि च विक्षिपन्ति दृढानि चापानि च विक्षिपन्ति ॥५-५-१२॥",
        "index": 12,
        "shloka_num": 12
    },
    {
        "text": "ददर्श कान्ताश्च समालभन्त्यस्तथापरास्तत्र पुनः स्वपन्त्यः ।\nसुरूपवक्त्राश्च तथा हसन्त्यः क्रुद्धाः पराश्चापि विनिःश्वसन्त्यः ॥५-५-१३॥",
        "index": 13,
        "shloka_num": 13
    },
    {
        "text": "महागजैश्चापि तथा नदद्भिः सुपूजितैश्चापि तथा सुसद्भिः ।\nरराज वीरैश्च विनिःश्वसद्भिर्ह्रदा भुजङ्गैरिव निःश्वसद्भिः ॥५-५-१४॥",
        "index": 14,
        "shloka_num": 14
    },
    {
        "text": "बुद्धिप्रधानान् रुचिराभिधानान् संश्रद्दधानाञ्जगतः प्रधानान् ।\nनानाविधानान् रुचिराभिधानान् ददर्श तस्यां पुरि यातुधानान् ॥५-५-१५॥",
        "index": 15,
        "shloka_num": 15
    },
    {
        "text": "ननन्द दृष्ट्वा स च तान् सुरूपान् नानागुणानात्मगुणानुरूपान् ।\nविद्योतमानान् स च तान् सुरूपान् ददर्श कांश्चिच्च पुनर्विरूपान् ॥५-५-१६॥",
        "index": 16,
        "shloka_num": 16
    },
    {
        "text": "ततो वरार्हाः सुविशुद्धभावास्तेषां स्त्रियस्तत्र महानुभावाः ।\nप्रियेषु पानेषु च सक्तभावा ददर्श तारा इव सुस्वभावाः ॥५-५-१७॥",
        "index": 17,
        "shloka_num": 17
    },
    {
        "text": "स्त्रियो ज्वलन्तीस्त्रपयोपगूढा निशीथकाले रमणोपगूढाः ।\nददर्श काश्चित् प्रमदोपगूढा यथा विहङ्गा विहगोपगूढाः ॥५-५-१८॥",
        "index": 18,
        "shloka_num": 18
    },
    {
        "text": "अन्याः पुनर्हर्म्यतलोपविष्टास्तत्र प्रियाङ्केषु सुखोपविष्टाः ।\nभर्तुः परा धर्मपरा निविष्टा ददर्श धीमान् मदनोपविष्टाः ॥५-५-१९॥",
        "index": 19,
        "shloka_num": 19
    },
    {
        "text": "अप्रावृताः काञ्चनराजिवर्णाः काश्चित्परार्घ्यास्तपनीयवर्णाः ।\nपुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः ॥५-५-२०॥",
        "index": 20,
        "shloka_num": 20
    },
    {
        "text": "ततः प्रियान् प्राप्य मनोऽभिरामान् सुप्रीतियुक्ताः सुमनोऽभिरामाः ।\nगृहेषु हृष्टाः परमाभिरामा हरिप्रवीरः स ददर्श रामाः ॥५-५-२१॥",
        "index": 21,
        "shloka_num": 21
    },
    {
        "text": "चन्द्रप्रकाशाश्च हि वक्त्रमाला वक्राः सुपक्ष्माश्च सुनेत्रमालाः ।\nविभूषणानां च ददर्श मालाः शतह्रदानामिव चारुमालाः ॥५-५-२२॥",
        "index": 22,
        "shloka_num": 22
    },
    {
        "text": "न त्वेव सीतां परमाभिजातां पथि स्थिते राजकुले प्रजाताम् ।\nलतां प्रफुल्लामिव साधुजातां ददर्श तन्वीं मनसाभिजाताम् ॥५-५-२३॥",
        "index": 23,
        "shloka_num": 23
    },
    {
        "text": "सनातने वर्त्मनि सन्निविष्टां रामेक्षणीं तां मदनाभिविष्टाम् ।\nभर्तुर्मनः श्रीमदनुप्रविष्टां स्त्रीभ्यः पराभ्यश्च सदा विशिष्टाम् ॥५-५-२४॥",
        "index": 24,
        "shloka_num": 24
    },
    {
        "text": "उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम् ।\nसुजातपक्ष्मामभिरक्तकण्ठीं वने प्रनृत्तामिव नीलकण्ठीम् ॥५-५-२५॥",
        "index": 25,
        "shloka_num": 25
    },
    {
        "text": "अव्यक्तरेखामिव चन्द्रलेखां पांसुप्रदिग्धामिव हेमरेखाम् ।\nक्षतप्ररूढामिव वर्णरेखां वायुप्रभुग्नामिव मेघरेखाम् ॥५-५-२६॥",
        "index": 26,
        "shloka_num": 26
    },
    {
        "text": "सीतामपश्यन्मनुजेश्वरस्य रामस्य पत्नीं वदतां वरस्य ।\nबभूव दुःखोपहतश्चिरस्य प्लवङ्गमो मन्द इवाचिरस्य ॥५-५-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे भवनविचयः नाम पञ्चमः सर्गः ॥५-५॥",
        "index": 28,
        "shloka_num": null
    }
]
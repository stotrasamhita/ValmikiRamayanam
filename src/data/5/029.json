[
    {
        "text": "अथ श्रीमद्वाल्मीकीयरामायणे सुन्दरकाण्डे शुभनिमित्तानि नाम एकोनत्रिंशः सर्गः ॥५-२९॥",
        "index": 0,
        "shloka_num": null
    },
    {
        "text": "तथागतां तां व्यथितामनिन्दितां व्यतीतहर्षां परिदीनमानसाम् ।\nशुभां निमित्तानि शुभानि भेजिरे नरं श्रिया जुष्टमिवोपसेविनः ॥५-२९-१॥",
        "index": 1,
        "shloka_num": 1
    },
    {
        "text": "तस्याः शुभं वाममरालपक्ष्मराज्यावृतं कृष्णविशालशुक्लम् ।\nप्रास्पन्दतैकं नयनं सुकेश्या मीनाहतं पद्ममिवाभिताम्रम् ॥५-२९-२॥",
        "index": 2,
        "shloka_num": 2
    },
    {
        "text": "भुजश्च चार्वञ्चितवृत्तपीनः परार्घ्यकालागुरुचन्दनार्हः ।\nअनुत्तमेनाघ्युषितः प्रियेण चिरेण वामः समवेपताशु ॥५-२९-३॥",
        "index": 3,
        "shloka_num": 3
    },
    {
        "text": "गजेन्द्रहस्तप्रतिमश्च पीनस्तयोर्द्वयोः संहतयोस्तु जातः ।\nप्रस्पन्दमानः पुनरूरुरस्या रामं पुरस्तात् स्थितमाचचक्षे ॥५-२९-४॥",
        "index": 4,
        "shloka_num": 4
    },
    {
        "text": "शुभं पुनर्हेमसमानवर्णमीषद्रजोध्वस्तमिवातुलाक्ष्याः ।\nवासः स्थितायाः शिखराग्रदन्त्याः किञ्चित् परिस्रंसत चारुगात्र्याः ॥५-२९-५॥",
        "index": 5,
        "shloka_num": 5
    },
    {
        "text": "एतैर्निमित्तैरपरैश्च सुभ्रूः सञ्चोदिता प्रागपि साधुसिद्धैः ।\nवातातपक्लान्तमिव प्रणष्टं वर्षेण बीजं प्रतिसञ्जहर्ष ॥५-२९-६॥",
        "index": 6,
        "shloka_num": 6
    },
    {
        "text": "तस्याः पुनर्बिम्बफलोपमोष्ठं स्वक्षिभ्रुकेशान्तमरालपक्ष्म ।\nवक्त्रं बभासे सितशुक्लदंष्ट्रं राहोर्मुखाच्चन्द्र इव प्रमुक्तः ॥५-२९-७॥",
        "index": 7,
        "shloka_num": 7
    },
    {
        "text": "सा वीतशोका व्यपनीततन्द्रा शान्तज्वरा हर्षविबुद्धसत्त्वा ।\nअशोभतार्या वदनेन शुक्ले शीतांशुना रात्रिरिवोदितेन ॥५-२९-८॥",
        "index": 8,
        "shloka_num": 8
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे शुभनिमित्तानि नाम एकोनत्रिंशः सर्गः ॥५-२९॥",
        "index": 9,
        "shloka_num": null
    }
]
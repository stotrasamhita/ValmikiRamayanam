[
    {
        "text": "अथ श्रीमद्वाल्मीकीयरामायणे सुन्दरकाण्डे किङ्करनिषूदनम् नाम द्विचत्वारिंशः सर्गः ॥५-४२॥",
        "index": 0,
        "shloka_num": null
    },
    {
        "text": "ततः पक्षिनिनादेन वृक्षभङ्गस्वनेन च ।\nबभूवुस्त्राससम्भ्रान्ताः सर्वे लङ्कानिवासिनः ॥५-४२-१॥",
        "index": 1,
        "shloka_num": 1
    },
    {
        "text": "विद्रुताश्च भयत्रस्ता विनेदुर्मृगपक्षिणः ।\nरक्षसां च निमित्तानि क्रूराणि प्रतिपेदिरे ॥५-४२-२॥",
        "index": 2,
        "shloka_num": 2
    },
    {
        "text": "ततो गतायां निद्रायां राक्षस्यो विकृताननाः ।\nतद् वनं ददृशुर्भग्नं तं च वीरं महाकपिम् ॥५-४२-३॥",
        "index": 3,
        "shloka_num": 3
    },
    {
        "text": "स ता दृष्ट्वा महाबाहुर्महासत्त्वो महाबलः ।\nचकार सुमहद्रूपं राक्षसीनां भयावहम् ॥५-४२-४॥",
        "index": 4,
        "shloka_num": 4
    },
    {
        "text": "ततस्तु गिरिसङ्काशमतिकायं महाबलम् ।\nराक्षस्यो वानरं दृष्ट्वा पप्रच्छुर्जनकात्मजाम् ॥५-४२-५॥",
        "index": 5,
        "shloka_num": 5
    },
    {
        "text": "कोऽयं कस्य कुतो वायं किन्निमित्तमिहागतः ।\nकथं त्वया सहानेन संवादः कृत इत्युत ॥५-४२-६॥",
        "index": 6,
        "shloka_num": 6
    },
    {
        "text": "आचक्ष्व नो विशालाक्षि मा भूत्ते सुभगे भयम् ।\nसंवादमसितापाङ्गि त्वया किं कृतवानयम् ॥५-४२-७॥",
        "index": 7,
        "shloka_num": 7
    },
    {
        "text": "अथाब्रवीत् तदा साध्वी सीता सर्वाङ्गशोभना ।\nरक्षसां कामरूपाणां विज्ञाने का गतिर्मम ॥५-४२-८॥",
        "index": 8,
        "shloka_num": 8
    },
    {
        "text": "यूयमेवास्य जानीत योऽयं यद् वा करिष्यति ।\nअहिरेव ह्यहेः पादान् विजानाति न संशयः ॥५-४२-९॥",
        "index": 9,
        "shloka_num": 9
    },
    {
        "text": "अहमप्यतिभीतास्मि नैव जानामि को ह्ययम् ।\nवेद्मि राक्षसमेवैनं कामरूपिणमागतम् ॥५-४२-१०॥",
        "index": 10,
        "shloka_num": 10
    },
    {
        "text": "वैदेह्या वचनं श्रुत्वा राक्षस्यो विद्रुता द्रुतम् ।\nस्थिताः काश्चिद्गताः काश्चिद् रावणाय निवेदितुम् ॥५-४२-११॥",
        "index": 11,
        "shloka_num": 11
    },
    {
        "text": "रावणस्य समीपे तु राक्षस्यो विकृताननाः ।\nविरूपं वानरं भीमं रावणाय न्यवेदिषुः ॥५-४२-१२॥",
        "index": 12,
        "shloka_num": 12
    },
    {
        "text": "अशोकवनिकामध्ये राजन् भीमवपुः कपिः ।\nसीतया कृतसंवादस्तिष्ठत्यमितविक्रमः ॥५-४२-१३॥",
        "index": 13,
        "shloka_num": 13
    },
    {
        "text": "न च तं जानकी सीता हरिं हरिणलोचना ।\nअस्माभिर्बहुधा पृष्टा निवेदयितुमिच्छति ॥५-४२-१४॥",
        "index": 14,
        "shloka_num": 14
    },
    {
        "text": "वासवस्य भवेद् दूतो दूतो वैश्रवणस्य वा ।\nप्रेषितो वापि रामेण सीतान्वेषणकाङ्क्षया ॥५-४२-१५॥",
        "index": 15,
        "shloka_num": 15
    },
    {
        "text": "तेनैवाद्भुतरूपेण यत्तत्तव मनोहरम् ।\nनानामृगगणाकीर्णं प्रमृष्टं प्रमदावनम् ॥५-४२-१६॥",
        "index": 16,
        "shloka_num": 16
    },
    {
        "text": "न तत्र कश्चिदुद्देशो यस्तेन न विनाशितः ।\nयत्र सा जानकी देवी स तेन न विनाशितः ॥५-४२-१७॥",
        "index": 17,
        "shloka_num": 17
    },
    {
        "text": "जानकीरक्षणार्थं वा श्रमाद् वा नोपलक्ष्यते ।\nअथवा कः श्रमस्तस्य सैव तेनाभिरक्षिता ॥५-४२-१८॥",
        "index": 18,
        "shloka_num": 18
    },
    {
        "text": "चारुपल्लवपत्राढ्यं यं सीता स्वयमास्थिता ।\nप्रवृद्धः शिंशपावृक्षः स च तेनाभिरक्षितः ॥५-४२-१९॥",
        "index": 19,
        "shloka_num": 19
    },
    {
        "text": "तस्योग्ररूपस्योग्रं त्वं दण्डमाज्ञातुमर्हसि ।\nसीता सम्भाषिता येन वनं तेन विनाशितम् ॥५-४२-२०॥",
        "index": 20,
        "shloka_num": 20
    },
    {
        "text": "मनःपरिगृहीतां तां तव रक्षोगणेश्वर ।\nकः सीतामभिभाषेत यो न स्यात् त्यक्तजीवितः ॥५-४२-२१॥",
        "index": 21,
        "shloka_num": 21
    },
    {
        "text": "राक्षसीनां वचः श्रुत्वा रावणो राक्षसेश्वरः ।\nचिताग्निरिव जज्वाल कोपसंवर्तितेक्षणः ॥५-४२-२२॥",
        "index": 22,
        "shloka_num": 22
    },
    {
        "text": "तस्य क्रुद्धस्य नेत्राभ्यां प्रापतन्नश्रुबिन्दवः ।\nदीप्ताभ्यामिव दीपाभ्यां सार्चिषः स्नेहबिन्दवः ॥५-४२-२३॥",
        "index": 23,
        "shloka_num": 23
    },
    {
        "text": "आत्मनः सदृशान् वीरान् किङ्करान्नाम राक्षसान् ।\nव्यादिदेश महातेजा निग्रहार्थं हनूमतः ॥५-४२-२४॥",
        "index": 24,
        "shloka_num": 24
    },
    {
        "text": "तेषामशीतिसाहस्रं किङ्कराणां तरस्विनाम् ।\nनिर्ययुर्भवनात् तस्मात् कूटमुद्गरपाणयः ॥५-४२-२५॥",
        "index": 25,
        "shloka_num": 25
    },
    {
        "text": "महोदरा महादंष्ट्रा घोररूपा महाबलाः ।\nयुद्धाभिमनसः सर्वे हनूमद्ग्रहणोन्मुखाः ॥५-४२-२६॥",
        "index": 26,
        "shloka_num": 26
    },
    {
        "text": "ते कपिं तं समासाद्य तोरणस्थमवस्थितम् ।\nअभिपेतुर्महावेगाः पतङ्गा इव पावकम् ॥५-४२-२७॥",
        "index": 27,
        "shloka_num": 27
    },
    {
        "text": "ते गदाभिर्विचित्राभिः परिघैः काञ्चनाङ्गदैः ।\nआजग्मुर्वानरश्रेष्ठं शरैरादित्यसन्निभैः ॥५-४२-२८॥",
        "index": 28,
        "shloka_num": 28
    },
    {
        "text": "मुद्गरैः पट्टिशैः शूलैः प्रासतोमरपाणयः ।\nपरिवार्य हनूमन्तं सहसा तस्थुरग्रतः ॥५-४२-२९॥",
        "index": 29,
        "shloka_num": 29
    },
    {
        "text": "हनूमानपि तेजस्वी श्रीमान् पर्वतसन्निभः ।\nक्षितावाविद्ध्य लाङ्गूलं ननाद च महाध्वनिम् ॥५-४२-३०॥",
        "index": 30,
        "shloka_num": 30
    },
    {
        "text": "स भूत्वा तु महाकायो हनूमान् मारुतात्मजः ।\nपुच्छमास्फोटयामास लङ्कां शब्देन पूरयन् ॥५-४२-३१॥",
        "index": 31,
        "shloka_num": 31
    },
    {
        "text": "तस्यास्फोटितशब्देन महता चानुनादिना ।\nपेतुर्विहङ्गा गगनादुच्चैश्चेदमघोषयत् ॥५-४२-३२॥",
        "index": 32,
        "shloka_num": 32
    },
    {
        "text": "जयत्यतिबलो रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥५-४२-३३॥",
        "index": 33,
        "shloka_num": 33
    },
    {
        "text": "दासोऽहं कोसलेन्द्रस्य रामस्याक्लिष्टकर्मणः ।\nहनूमान् शत्रुसैन्यानां निहन्ता मारुतात्मजः ॥५-४२-३४॥",
        "index": 34,
        "shloka_num": 34
    },
    {
        "text": "न रावणसहस्रं मे युद्धे प्रतिबलं भवेत् ।\nशिलाभिश्च प्रहरतः पादपैश्च सहस्रशः ॥५-४२-३५॥",
        "index": 35,
        "shloka_num": 35
    },
    {
        "text": "अर्दयित्वा पुरीं लङ्कामभिवाद्य च मैथिलीम् ।\nसमृद्धार्थो गमिष्यामि मिषतां सर्वरक्षसाम् ॥५-४२-३६॥",
        "index": 36,
        "shloka_num": 36
    },
    {
        "text": "तस्य सन्नादशब्देन तेऽभवन् भयशङ्किताः ।\nददृशुश्च हनूमन्तं सन्ध्यामेघमिवोन्नतम् ॥५-४२-३७॥",
        "index": 37,
        "shloka_num": 37
    },
    {
        "text": "स्वामिसन्देशनिःशङ्कास्ततस्ते राक्षसाः कपिम् ।\nचित्रैः प्रहरणैर्भीमैरभिपेतुस्ततस्ततः ॥५-४२-३८॥",
        "index": 38,
        "shloka_num": 38
    },
    {
        "text": "स तैः परिवृतः शूरैः सर्वतः स महाबलः ।\nआससादायसं भीमं परिघं तोरणाश्रितम् ॥५-४२-३९॥",
        "index": 39,
        "shloka_num": 39
    },
    {
        "text": "स तं परिघमादाय जघान रजनीचरान् ।\nसपन्नगमिवादाय स्फुरन्तं विनतासुतः ॥५-४२-४०॥",
        "index": 40,
        "shloka_num": 40
    },
    {
        "text": "विचचाराम्बरे वीरः परिगृह्य च मारुतिः ।\nसूदयामास वज्रेण दैत्यानिव सहस्रदृक् ॥५-४२-४१॥",
        "index": 41,
        "shloka_num": 41
    },
    {
        "text": "स हत्वा राक्षसान् वीरः किङ्करान् मारुतात्मजः ।\nयुद्धाकाङ्क्षी महावीरस्तोरणं समवस्थितः ॥५-४२-४२॥",
        "index": 42,
        "shloka_num": 42
    },
    {
        "text": "ततस्तस्माद् भयान्मुक्ताः कतिचित्तत्र राक्षसाः ।\nनिहतान् किङ्करान् सर्वान् रावणाय न्यवेदयन् ॥५-४२-४३॥",
        "index": 43,
        "shloka_num": 43
    },
    {
        "text": "स राक्षसानां निहतं महाबलं निशम्य राजा परिवृत्तलोचनः ।\nसमादिदेशाप्रतिमं पराक्रमे प्रहस्तपुत्रं समरे सुदुर्जयम् ॥५-४२-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे किङ्करनिषूदनम् नाम द्विचत्वारिंशः सर्गः ॥५-४२॥",
        "index": 45,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे सुन्दरकाण्डे हनूमद्वृत्तानुकथनम् नाम अष्टपञ्चाशः सर्गः ॥५-५८॥",
        "index": 0,
        "shloka_num": null
    },
    {
        "text": "ततस्तस्य गिरेः शृङ्गे महेन्द्रस्य महाबलाः ।\nहनुमत्प्रमुखाः प्रीतिं हरयो जग्मुरुत्तमाम् ॥५-५८-१॥",
        "index": 1,
        "shloka_num": 1
    },
    {
        "text": "प्रीतिमत्सूपविष्टेषु वानरेषु महात्मसु ।\nतं ततः प्रतिसंहृष्टः प्रीतियुक्तं महाकपिम् ॥५-५८-२॥",
        "index": 2,
        "shloka_num": 2
    },
    {
        "text": "जाम्बवान् कार्यवृत्तान्तमपृच्छदनिलात्मजम् ।\nकथं दृष्टा त्वया देवी कथं वा तत्र वर्तते ॥५-५८-३॥",
        "index": 3,
        "shloka_num": 3
    },
    {
        "text": "तस्यां चापि कथं वृत्तः क्रूरकर्मा दशाननः ।\nतत्त्वतः सर्वमेतन्नः प्रब्रूहि त्वं महाकपे ॥५-५८-४॥",
        "index": 4,
        "shloka_num": 4
    },
    {
        "text": "सम्मार्गिता कथं देवी किं च सा प्रत्यभाषत ।\nश्रुतार्थाश्चिन्तयिष्यामो भूयः कार्यविनिश्चयम् ॥५-५८-५॥",
        "index": 5,
        "shloka_num": 5
    },
    {
        "text": "यश्चार्थस्तत्र वक्तव्यो गतैरस्माभिरात्मवान् ।\nरक्षितव्यं च यत्तत्र तद् भवान् व्याकरोतु नः ॥५-५८-६॥",
        "index": 6,
        "shloka_num": 6
    },
    {
        "text": "स नियुक्तस्ततस्तेन सम्प्रहृष्टतनूरुहः ।\nनमस्यन् शिरसा देव्यै सीतायै प्रत्यभाषत ॥५-५८-७॥",
        "index": 7,
        "shloka_num": 7
    },
    {
        "text": "प्रत्यक्षमेव भवतां महेन्द्राग्रात् खमाप्लुतः ।\nउदधेर्दक्षिणं पारं काङ्क्षमाणः समाहितः ॥५-५८-८॥",
        "index": 8,
        "shloka_num": 8
    },
    {
        "text": "गच्छतश्च हि मे घोरं विघ्नरूपमिवाभवत् ।\nकाञ्चनं शिखरं दिव्यं पश्यामि सुमनोहरम् ॥५-५८-९॥",
        "index": 9,
        "shloka_num": 9
    },
    {
        "text": "स्थितं पन्थानमावृत्य मेने विघ्नं च तं नगम् ।\nउपसङ्गम्य तं दिव्यं काञ्चनं नगमुत्तमम् ॥५-५८-१०॥",
        "index": 10,
        "shloka_num": 10
    },
    {
        "text": "कृता मे मनसा बुद्धिर्भेत्तव्योऽयं मयेति च ।\nप्रहतस्य मया तस्य लाङ्गूलेन महागिरेः ॥५-५८-११॥",
        "index": 11,
        "shloka_num": 11
    },
    {
        "text": "शिखरं सूर्यसङ्काशं व्यशीर्यत सहस्रधा ।\nव्यवसायं च तं बुद्ध्वा स होवाच महागिरिः ॥५-५८-१२॥",
        "index": 12,
        "shloka_num": 12
    },
    {
        "text": "पुत्रेति मधुरां वाणीं मनः प्रह्लादयन्निव ।\nपितृव्यं चापि मां विद्धि सखायं मातरिश्वनः ॥५-५८-१३॥",
        "index": 13,
        "shloka_num": 13
    },
    {
        "text": "मैनाकमिति विख्यातं निवसन्तं महोदधौ ।\nपक्षवन्तः पुरा पुत्र बभूवुः पर्वतोत्तमाः ॥५-५८-१४॥",
        "index": 14,
        "shloka_num": 14
    },
    {
        "text": "छन्दतः पृथिवीं चेरुर्बाधमानाः समन्ततः ।\nश्रुत्वा नगानां चरितं महेन्द्रः पाकशासनः ॥५-५८-१५॥",
        "index": 15,
        "shloka_num": 15
    },
    {
        "text": "वज्रेण भगवान् पक्षौ चिच्छेदैषां सहस्रशः ।\nअहं तु मोचितस्तस्मात् तव पित्रा महात्मना ॥५-५८-१६॥",
        "index": 16,
        "shloka_num": 16
    },
    {
        "text": "मारुतेन तदा वत्स प्रक्षिप्तो वरुणालये ।\nराघवस्य मया साह्ये वर्तितव्यमरिन्दम ॥५-५८-१७॥",
        "index": 17,
        "shloka_num": 17
    },
    {
        "text": "रामो धर्मभृतां श्रेष्ठो महेन्द्रसमविक्रमः ।\nएतच्छ्रुत्वा मया तस्य मैनाकस्य महात्मनः ॥५-५८-१८॥",
        "index": 18,
        "shloka_num": 18
    },
    {
        "text": "कार्यमावेद्य च गिरेरुद्धतं वै मनो मम ।\nतेन चाहमनुज्ञातो मैनाकेन महात्मना ॥५-५८-१९॥",
        "index": 19,
        "shloka_num": 19
    },
    {
        "text": "स चाप्यन्तर्हितः शैलो मानुषेण वपुष्मता ।\nशरीरेण महाशैलः शैलेन च महोदधौ ॥५-५८-२०॥",
        "index": 20,
        "shloka_num": 20
    },
    {
        "text": "उत्तमं जवमास्थाय शेषमध्वानमास्थितः ।\nततोऽहं सुचिरं कालं जवेनाभ्यगमं पथि ॥५-५८-२१॥",
        "index": 21,
        "shloka_num": 21
    },
    {
        "text": "ततः पश्याम्यहं देवीं सुरसां नागमातरम् ।\nसमुद्रमध्ये सा देवी वचनं चेदमब्रवीत् ॥५-५८-२२॥",
        "index": 22,
        "shloka_num": 22
    },
    {
        "text": "मम भक्ष्यः प्रदिष्टस्त्वममरैर्हरिसत्तम ।\nततस्त्वां भक्षयिष्यामि विहितस्त्वं हि मे सुरैः ॥५-५८-२३॥",
        "index": 23,
        "shloka_num": 23
    },
    {
        "text": "एवमुक्तः सुरसया प्राञ्जलिः प्रणतः स्थितः ।\nविवर्णवदनो भूत्वा वाक्यं चेदमुदीरयम् ॥५-५८-२४॥",
        "index": 24,
        "shloka_num": 24
    },
    {
        "text": "रामो दाशरथिः श्रीमान् प्रविष्टो दण्डकावनम् ।\nलक्ष्मणेन सह भ्रात्रा सीतया च परन्तपः ॥५-५८-२५॥",
        "index": 25,
        "shloka_num": 25
    },
    {
        "text": "तस्य सीता हृता भार्या रावणेन दुरात्मना ।\nतस्याः सकाशं दूतोऽहं गमिष्ये रामशासनात् ॥५-५८-२६॥",
        "index": 26,
        "shloka_num": 26
    },
    {
        "text": "कर्तुमर्हसि रामस्य साहाय्यं विषये सती ।\nअथवा मैथिलीं दृष्ट्वा रामं चाक्लिष्टकारिणम् ॥५-५८-२७॥",
        "index": 27,
        "shloka_num": 27
    },
    {
        "text": "आगमिष्यामि ते वक्त्रं सत्यं प्रतिशृणोमि ते ।\nएवमुक्ता मया सा तु सुरसा कामरूपिणी ॥५-५८-२८॥",
        "index": 28,
        "shloka_num": 28
    },
    {
        "text": "अब्रवीन्नातिवर्तेत कश्चिदेष वरो मम ।\nएवमुक्तः सुरसया दशयोजनमायतः ॥५-५८-२९॥",
        "index": 29,
        "shloka_num": 29
    },
    {
        "text": "ततोऽर्धगुणविस्तारो बभूवाहं क्षणेन तु ।\nमत्प्रमाणाधिकं चैव व्यादितं तु मुखं तया ॥५-५८-३०॥",
        "index": 30,
        "shloka_num": 30
    },
    {
        "text": "तद् दृष्ट्वा व्यादितं त्वास्यं ह्रस्वं ह्यकरवं पुनः ।\nतस्मिन् मुहूर्ते च पुनर्बभूवाङ्गुष्ठसम्मितः ॥५-५८-३१॥",
        "index": 31,
        "shloka_num": 31
    },
    {
        "text": "अभिपत्याशु तद्वक्त्रं निर्गतोऽहं ततः क्षणात् ।\nअब्रवीत् सुरसा देवी स्वेन रूपेण मां पुनः ॥५-५८-३२॥",
        "index": 32,
        "shloka_num": 32
    },
    {
        "text": "अर्थसिद्धौ हरिश्रेष्ठ गच्छ सौम्य यथासुखम् ।\nसमानय च वैदेहीं राघवेण महात्मना ॥५-५८-३३॥",
        "index": 33,
        "shloka_num": 33
    },
    {
        "text": "सुखी भव महाबाहो प्रीतास्मि तव वानर ।\nततोऽहं साधुसाध्वीति सर्वभूतैः प्रशंसितः ॥५-५८-३४॥",
        "index": 34,
        "shloka_num": 34
    },
    {
        "text": "ततोऽन्तरिक्षं विपुलं प्लुतोऽहं गरुडो यथा ।\nछाया मे निगृहीता च न च पश्यामि किञ्चन ॥५-५८-३५॥",
        "index": 35,
        "shloka_num": 35
    },
    {
        "text": "सोऽहं विगतवेगस्तु दिशो दश विलोकयन् ।\nन किञ्चित् तत्र पश्यामि येन मे विहता गतिः ॥५-५८-३६॥",
        "index": 36,
        "shloka_num": 36
    },
    {
        "text": "अथ मे बुद्धिरुत्पन्ना किन्नाम गमने मम ।\nईदृशो विघ्न उत्पन्नो रूपमत्र न दृश्यते ॥५-५८-३७॥",
        "index": 37,
        "shloka_num": 37
    },
    {
        "text": "अधोभागे तु मे दृष्टिः शोचतः पतिता तदा ।\nतत्राद्राक्षमहं भीमां राक्षसीं सलिलेशयाम् ॥५-५८-३८॥",
        "index": 38,
        "shloka_num": 38
    },
    {
        "text": "प्रहस्य च महानादमुक्तोऽहं भीमया तया ।\nअवस्थितमसम्भ्रान्तमिदं वाक्यमशोभनम् ॥५-५८-३९॥",
        "index": 39,
        "shloka_num": 39
    },
    {
        "text": "क्वासि गन्ता महाकाय क्षुधिताया ममेप्सितः ।\nभक्षः प्रीणय मे देहं चिरमाहारवर्जितम् ॥५-५८-४०॥",
        "index": 40,
        "shloka_num": 40
    },
    {
        "text": "बाढमित्येव तां वाणीं प्रत्यगृह्णामहं ततः ।\nआस्यप्रमाणादधिकं तस्याः कायमपूरयम् ॥५-५८-४१॥",
        "index": 41,
        "shloka_num": 41
    },
    {
        "text": "तस्याश्चास्यं महद् भीमं वर्धते मम भक्षणे ।\nन तु मां सा नु बुबुधे मम वा विकृतं कृतम् ॥५-५८-४२॥",
        "index": 42,
        "shloka_num": 42
    },
    {
        "text": "ततोऽहं विपुलं रूपं सङ्क्षिप्य निमिषान्तरात् ।\nतस्या हृदयमादाय प्रपतामि नभःस्थलम् ॥५-५८-४३॥",
        "index": 43,
        "shloka_num": 43
    },
    {
        "text": "सा विसृष्टभुजा भीमा पपात लवणाम्भसि ।\nमया पर्वतसङ्काशा निकृत्तहृदया सती ॥५-५८-४४॥",
        "index": 44,
        "shloka_num": 44
    },
    {
        "text": "शृणोमि खगतानां च वाचः सौम्या महात्मनाम् ।\nराक्षसी सिंहिका भीमा क्षिप्रं हनुमता हता ॥५-५८-४५॥",
        "index": 45,
        "shloka_num": 45
    },
    {
        "text": "तां हत्वा पुनरेवाहं कृत्यमात्ययिकं स्मरन् ।\nगत्वा च महदध्वानं पश्यामि नगमण्डितम् ॥५-५८-४६॥",
        "index": 46,
        "shloka_num": 46
    },
    {
        "text": "दक्षिणं तीरमुदधेर्लङ्का यत्र गता पुरी ।\nअस्तं दिनकरे याते रक्षसां निलयं पुरीम् ॥५-५८-४७॥",
        "index": 47,
        "shloka_num": 47
    },
    {
        "text": "प्रविष्टोऽहमविज्ञातो रक्षोभिर्भीमविक्रमैः ।\nतत्र प्रविशतश्चापि कल्पान्तघनसप्रभा ॥५-५८-४८॥",
        "index": 48,
        "shloka_num": 48
    },
    {
        "text": "अट्टहासं विमुञ्चन्ती नारी काप्युत्थिता पुरः ।\nजिघांसन्तीं ततस्तां तु ज्वलदग्निशिरोरुहाम् ॥५-५८-४९॥",
        "index": 49,
        "shloka_num": 49
    },
    {
        "text": "सव्यमुष्टिप्रहारेण पराजित्य सुभैरवाम् ।\nप्रदोषकाले प्रविशं भीतयाहं तयोदितः ॥५-५८-५०॥",
        "index": 50,
        "shloka_num": 50
    },
    {
        "text": "अहं लङ्कापुरी वीर निर्जिता विक्रमेण ते ।\nयस्मात् तस्माद् विजेतासि सर्वरक्षांस्यशेषतः ॥५-५८-५१॥",
        "index": 51,
        "shloka_num": 51
    },
    {
        "text": "तत्राहं सर्वरात्रं तु विचरञ्जनकात्मजाम् ।\nरावणान्तःपुरगतो न चापश्यं सुमध्यमाम् ॥५-५८-५२॥",
        "index": 52,
        "shloka_num": 52
    },
    {
        "text": "ततः सीतामपश्यंस्तु रावणस्य निवेशने ।\nशोकसागरमासाद्य न पारमुपलक्षये ॥५-५८-५३॥",
        "index": 53,
        "shloka_num": 53
    },
    {
        "text": "शोचता च मया दृष्टं प्राकारेणाभिसंवृतम् ।\nकाञ्चनेन विकृष्टेन गृहोपवनमुत्तमम् ॥५-५८-५४॥",
        "index": 54,
        "shloka_num": 54
    },
    {
        "text": "सप्राकारमवप्लुत्य पश्यामि बहुपादपम् ।\nअशोकवनिकामध्ये शिंशपापादपो महान् ॥५-५८-५५॥",
        "index": 55,
        "shloka_num": 55
    },
    {
        "text": "तमारुह्य च पश्यामि काञ्चनं कदलीवनम् ।\nअदूराच्छिंशपावृक्षात् पश्यामि वरवर्णिनीम् ॥५-५८-५६॥",
        "index": 56,
        "shloka_num": 56
    },
    {
        "text": "श्यामां कमलपत्राक्षीमुपवासकृशाननाम् ।\nतदेकवासःसंवीतां रजोध्वस्तशिरोरुहाम् ॥५-५८-५७॥",
        "index": 57,
        "shloka_num": 57
    },
    {
        "text": "शोकसन्तापदीनाङ्गीं सीतां भर्तृहिते स्थिताम् ।\nराक्षसीभिर्विरूपाभिः क्रूराभिरभिसंवृताम् ॥५-५८-५८॥",
        "index": 58,
        "shloka_num": 58
    },
    {
        "text": "मांसशोणितभक्ष्याभिर्व्याघ्रीभिर्हरिणीं यथा ।\nसा मया राक्षसीमध्ये तर्ज्यमाना मुहुर्मुहुः ॥५-५८-५९॥",
        "index": 59,
        "shloka_num": 59
    },
    {
        "text": "एकवेणीधरा दीना भर्तृचिन्तापरायणा ।\nभूमिशय्या विवर्णाङ्गी पद्मिनीव हिमागमे ॥५-५८-६०॥",
        "index": 60,
        "shloka_num": 60
    },
    {
        "text": "रावणाद् विनिवृत्तार्था मर्तव्ये कृतनिश्चया ।\nकथञ्चिन्मृगशावाक्षी तूर्णमासादिता मया ॥५-५८-६१॥",
        "index": 61,
        "shloka_num": 61
    },
    {
        "text": "तां दृष्ट्वा तादृशीं नारीं रामपत्नीं यशस्विनीम् ।\nतत्रैव शिंशपावृक्षे पश्यन्नहमवस्थितः ॥५-५८-६२॥",
        "index": 62,
        "shloka_num": 62
    },
    {
        "text": "ततो हलहलाशब्दं काञ्चीनूपुरमिश्रितम् ।\nशृणोम्यधिकगम्भीरं रावणस्य निवेशने ॥५-५८-६३॥",
        "index": 63,
        "shloka_num": 63
    },
    {
        "text": "ततोऽहं परमोद्विग्नः स्वरूपं प्रत्यसंहरम् ।\nअहं च शिंशपावृक्षे पक्षीव गहने स्थितः ॥५-५८-६४॥",
        "index": 64,
        "shloka_num": 64
    },
    {
        "text": "ततो रावणदाराश्च रावणश्च महाबलः ।\nतं देशमनुसम्प्राप्तो यत्र सीताभवत् स्थिता ॥५-५८-६५॥",
        "index": 65,
        "shloka_num": 65
    },
    {
        "text": "तं दृष्ट्वाथ वरारोहा सीता रक्षोगणेश्वरम् ।\nसङ्कुच्योरू स्तनौ पीनौ बाहुभ्यां परिरभ्य च ॥५-५८-६६॥",
        "index": 66,
        "shloka_num": 66
    },
    {
        "text": "वित्रस्तां परमोद्विग्नां वीक्ष्यमाणामितस्ततः ।\nत्राणं कञ्चिदपश्यन्तीं वेपमानां तपस्विनीम् ॥५-५८-६७॥",
        "index": 67,
        "shloka_num": 67
    },
    {
        "text": "तामुवाच दशग्रीवः सीतां परमदुःखिताम् ।\nअवाक्शिराः प्रपतितो बहुमन्यस्व मामिति ॥५-५८-६८॥",
        "index": 68,
        "shloka_num": 68
    },
    {
        "text": "यदि चेत्त्वं तु मां दर्पान्नाभिनन्दसि गर्विते ।\nद्विमासानन्तरं सीते पास्यामि रुधिरं तव ॥५-५८-६९॥",
        "index": 69,
        "shloka_num": 69
    },
    {
        "text": "एतच्छ्रुत्वा वचस्तस्य रावणस्य दुरात्मनः ।\nउवाच परमक्रुद्धा सीता वचनमुत्तमम् ॥५-५८-७०॥",
        "index": 70,
        "shloka_num": 70
    },
    {
        "text": "राक्षसाधम रामस्य भार्याममिततेजसः ।\nइक्ष्वाकुवंशनाथस्य स्नुषां दशरथस्य च ॥५-५८-७१॥",
        "index": 71,
        "shloka_num": 71
    },
    {
        "text": "अवाच्यं वदतो जिह्वा कथं न पतिता तव ।\nकिंस्विद्वीर्य तवानार्य यो मां भर्तुरसन्निधौ ॥५-५८-७२॥",
        "index": 72,
        "shloka_num": 72
    },
    {
        "text": "अपहृत्यागतः पाप तेनादृष्टो महात्मना ।\nन त्वं रामस्य सदृशो दास्येऽप्यस्य न युज्यसे ॥५-५८-७३॥",
        "index": 73,
        "shloka_num": 73
    },
    {
        "text": "अजेयः सत्यवाक् शूरो रणश्लाघी च राघवः ।\nजानक्या परुषं वाक्यमेवमुक्तो दशाननः ॥५-५८-७४॥",
        "index": 74,
        "shloka_num": 74
    },
    {
        "text": "जज्वाल सहसा कोपाच्चितास्थ इव पावकः ।\nविवृत्य नयने क्रूरे मुष्टिमुद्यम्य दक्षिणम् ॥५-५८-७५॥",
        "index": 75,
        "shloka_num": 75
    },
    {
        "text": "मैथिलीं हन्तुमारब्धः स्त्रीभिर्हाहाकृतं तदा ।\nस्त्रीणां मध्यात् समुत्पत्य तस्य भार्या दुरात्मनः ॥५-५८-७६॥",
        "index": 76,
        "shloka_num": 76
    },
    {
        "text": "वरा मन्दोदरी नाम तया स प्रतिषेधितः ।\nउक्तश्च मधुरां वाणीं तया स मदनार्दितः ॥५-५८-७७॥",
        "index": 77,
        "shloka_num": 77
    },
    {
        "text": "सीतया तव किं कार्यं महेन्द्रसमविक्रम ।\nमया सह रमस्वाद्य मद्विशिष्टा न जानकी ॥५-५८-७८॥",
        "index": 78,
        "shloka_num": 78
    },
    {
        "text": "देवगन्धर्वकन्याभिर्यक्षकन्याभिरेव च ।\nसार्धं प्रभो रमस्वेति सीतया किं करिष्यसि ॥५-५८-७९॥",
        "index": 79,
        "shloka_num": 79
    },
    {
        "text": "ततस्ताभिः समेताभिर्नारीभिः स महाबलः ।\nउत्थाप्य सहसा नीतो भवनं स्वं निशाचरः ॥५-५८-८०॥",
        "index": 80,
        "shloka_num": 80
    },
    {
        "text": "याते तस्मिन् दशग्रीवे राक्षस्यो विकृताननाः ।\nसीतां निर्भर्त्सयामासुर्वाक्यैः क्रूरैः सुदारुणैः ॥५-५८-८१॥",
        "index": 81,
        "shloka_num": 81
    },
    {
        "text": "तृणवद् भाषितं तासां गणयामास जानकी ।\nगर्जितं च तथा तासां सीतां प्राप्य निरर्थकम् ॥५-५८-८२॥",
        "index": 82,
        "shloka_num": 82
    },
    {
        "text": "वृथा गर्जितनिश्चेष्टा राक्षस्यः पिशिताशनाः ।\nरावणाय शशंसुस्ताः सीताव्यवसितं महत् ॥५-५८-८३॥",
        "index": 83,
        "shloka_num": 83
    },
    {
        "text": "ततस्ताः सहिताः सर्वा विहताशा निरुद्यमाः ।\nपरिक्लिश्य समस्तास्ता निद्रावशमुपागताः ॥५-५८-८४॥",
        "index": 84,
        "shloka_num": 84
    },
    {
        "text": "तासु चैव प्रसुप्तासु सीता भर्तृहिते रता ।\nविलप्य करुणं दीना प्रशुशोच सुदुःखिता ॥५-५८-८५॥",
        "index": 85,
        "shloka_num": 85
    },
    {
        "text": "तासां मध्यात् समुत्थाय त्रिजटा वाक्यमब्रवीत् ।\nआत्मानं खादत क्षिप्रं न सीतामसितेक्षणाम् ॥५-५८-८६॥",
        "index": 86,
        "shloka_num": 86
    },
    {
        "text": "जनकस्यात्मजां साध्वीं स्नुषां दशरथस्य च ।\nस्वप्नो ह्यद्य मया दृष्टो दारुणो रोमहर्षणः ॥५-५८-८७॥",
        "index": 87,
        "shloka_num": 87
    },
    {
        "text": "रक्षसां च विनाशाय भर्तुरस्या जयाय च ।\nअलमस्मान् परित्रातुं राघवाद् राक्षसीगणम् ॥५-५८-८८॥",
        "index": 88,
        "shloka_num": 88
    },
    {
        "text": "अभियाचाम वैदेहीमेतद्धि मम रोचते ।\nयदि ह्येवंविधः स्वप्नो दुःखितायाः प्रदृश्यते ॥५-५८-८९॥",
        "index": 89,
        "shloka_num": 89
    },
    {
        "text": "सा दुःखैर्विविधैर्मुक्ता सुखमाप्नोत्यनुत्तमम् ।\nप्रणिपातप्रसन्ना हि मैथिली जनकात्मजा ॥५-५८-९०॥",
        "index": 90,
        "shloka_num": 90
    },
    {
        "text": "अलमेषा परित्रातुं राक्षस्यो महतो भयात् ।\nततः सा ह्रीमती बाला भर्तुर्विजयहर्षिता ॥५-५८-९१॥",
        "index": 91,
        "shloka_num": 91
    },
    {
        "text": "अवोचद् यदि तत् तथ्यं भवेयं शरणं हि वः ।\nतां चाहं तादृशीं दृष्ट्वा सीताया दारुणां दशाम् ॥५-५८-९२॥",
        "index": 92,
        "shloka_num": 92
    },
    {
        "text": "चिन्तयामास विश्रान्तो न च मे निर्वृतं मनः ।\nसम्भाषणार्थे च मया जानक्याश्चिन्तितो विधिः ॥५-५८-९३॥",
        "index": 93,
        "shloka_num": 93
    },
    {
        "text": "इक्ष्वाकुकुलवंशस्तु स्तुतो मम पुरस्कृतः ।\nश्रुत्वा तु गदितां वाचं राजर्षिगणभूषिताम् ॥५-५८-९४॥",
        "index": 94,
        "shloka_num": 94
    },
    {
        "text": "प्रत्यभाषत मां देवी बाष्पैः पिहितलोचना ।\nकस्त्वं केन कथं चेह प्राप्तो वानरपुङ्गव ॥५-५८-९५॥",
        "index": 95,
        "shloka_num": 95
    },
    {
        "text": "का च रामेण ते प्रीतिस्तन्मे शंसितुमर्हसि ।\nतस्यास्तद् वचनं श्रुत्वा अहमप्यब्रुवं वचः ॥५-५८-९६॥",
        "index": 96,
        "shloka_num": 96
    },
    {
        "text": "देवि रामस्य भर्तुस्ते सहायो भीमविक्रमः ।\nसुग्रीवो नाम विक्रान्तो वानरेन्द्रो महाबलः ॥५-५८-९७॥",
        "index": 97,
        "shloka_num": 97
    },
    {
        "text": "तस्य मां विद्धि भृत्यं त्वं हनूमन्तमिहागतम् ।\nभर्त्रा सम्प्रहितस्तुभ्यं रामेणाक्लिष्टकर्मणा ॥५-५८-९८॥",
        "index": 98,
        "shloka_num": 98
    },
    {
        "text": "इदं तु पुरुषव्याघ्रः श्रीमान् दाशरथिः स्वयम् ।\nअङ्गुलीयमभिज्ञानमदात् तुभ्यं यशस्विनि ॥५-५८-९९॥",
        "index": 99,
        "shloka_num": 99
    },
    {
        "text": "तदिच्छामि त्वयाज्ञप्तं देवि किं करवाण्यहम् ।\nरामलक्ष्मणयोः पार्श्वं नयामि त्वां किमुत्तरम् ॥५-५८-१००॥",
        "index": 100,
        "shloka_num": 100
    },
    {
        "text": "एतच्छ्रुत्वा विदित्वा च सीता जनकनन्दिनी ।\nआह रावणमुत्पाट्य राघवो मां नयत्विति ॥५-५८-१०१॥",
        "index": 101,
        "shloka_num": 101
    },
    {
        "text": "प्रणम्य शिरसा देवीमहमार्यामनिन्दिताम् ।\nराघवस्य मनोह्लादमभिज्ञानमयाचिषम् ॥५-५८-१०२॥",
        "index": 102,
        "shloka_num": 102
    },
    {
        "text": "अथ मामब्रवीत् सीता गृह्यतामयमुत्तमः ।\nमणिर्येन महाबाहू रामस्त्वां बहु मन्यते ॥५-५८-१०३॥",
        "index": 103,
        "shloka_num": 103
    },
    {
        "text": "इत्युक्त्वा तु वरारोहा मणिप्रवरमुत्तमम् ।\nप्रायच्छत् परमोद्विग्ना वाचा मां सन्दिदेश ह ॥५-५८-१०४॥",
        "index": 104,
        "shloka_num": 104
    },
    {
        "text": "ततस्तस्यै प्रणम्याहं राजपुत्र्यै समाहितः ।\nप्रदक्षिणं परिक्राममिहाभ्युद्गतमानसः ॥५-५८-१०५॥",
        "index": 105,
        "shloka_num": 105
    },
    {
        "text": "उत्तरं पुनरेवाह निश्चित्य मनसा तदा ।\nहनूमन् मम वृत्तान्तं वक्तुमर्हसि राघवे ॥५-५८-१०६॥",
        "index": 106,
        "shloka_num": 106
    },
    {
        "text": "यथा श्रुत्वैव नचिरात् तावुभौ रामलक्ष्मणौ ।\nसुग्रीवसहितौ वीरावुपेयातां तथा कुरु ॥५-५८-१०७॥",
        "index": 107,
        "shloka_num": 107
    },
    {
        "text": "यदन्यथा भवेदेतद् द्वौ मासौ जीवितं मम ।\nन मां द्रक्ष्यति काकुत्स्थो म्रिये साहमनाथवत् ॥५-५८-१०८॥",
        "index": 108,
        "shloka_num": 108
    },
    {
        "text": "तच्छ्रुत्वा करुणं वाक्यं क्रोधो मामभ्यवर्तत ।\nउत्तरं च मया दृष्टं कार्यशेषमनन्तरम् ॥५-५८-१०९॥",
        "index": 109,
        "shloka_num": 109
    },
    {
        "text": "ततोऽवर्धत मे कायस्तदा पर्वतसन्निभः ।\nयुद्धाकाङ्क्षी वनं तस्य विनाशयितुमारभे ॥५-५८-११०॥",
        "index": 110,
        "shloka_num": 110
    },
    {
        "text": "तद् भग्नं वनखण्डं तु भ्रान्तत्रस्तमृगद्विजम् ।\nप्रतिबुद्ध्य निरीक्षन्ते राक्षस्यो विकृताननाः ॥५-५८-१११॥",
        "index": 111,
        "shloka_num": 111
    },
    {
        "text": "मां च दृष्ट्वा वने तस्मिन् समागम्य ततस्ततः ।\nताः समभ्यागताः क्षिप्रं रावणायाचचक्षिरे ॥५-५८-११२॥",
        "index": 112,
        "shloka_num": 112
    },
    {
        "text": "राजन् वनमिदं दुर्गं तव भग्नं दुरात्मना ।\nवानरेण ह्यविज्ञाय तव वीर्यं महाबल ॥५-५८-११३॥",
        "index": 113,
        "shloka_num": 113
    },
    {
        "text": "तस्य दुर्बुद्धिता राजंस्तव विप्रियकारिणः ।\nवधमाज्ञापय क्षिप्रं यथासौ न पुनर्व्रजेत् ॥५-५८-११४॥",
        "index": 114,
        "shloka_num": 114
    },
    {
        "text": "तच्छ्रुत्वा राक्षसेन्द्रेण विसृष्टा बहुदुर्जयाः ।\nराक्षसाः किङ्करा नाम रावणस्य मनोऽनुगाः ॥५-५८-११५॥",
        "index": 115,
        "shloka_num": 115
    },
    {
        "text": "तेषामशीतिसाहस्रं शूलमुद्गरपाणिनाम् ।\nमया तस्मिन् वनोद्देशे परिघेण निषूदितम् ॥५-५८-११६॥",
        "index": 116,
        "shloka_num": 116
    },
    {
        "text": "तेषां तु हतशिष्टा ये ते गता लघुविक्रमाः ।\nनिहतं च मया सैन्यं रावणायाचचक्षिरे ॥५-५८-११७॥",
        "index": 117,
        "shloka_num": 117
    },
    {
        "text": "ततो मे बुद्धिरुत्पन्ना चैत्यप्रासादमुत्तमम् ।\nतत्रस्थान् राक्षसान् हत्वा शतं स्तम्भेन वै पुनः ॥५-५८-११८॥",
        "index": 118,
        "shloka_num": 118
    },
    {
        "text": "ललामभूतो लङ्काया मया विध्वंसितो रुषा ।\nततः प्रहस्तस्य सुतं जम्बुमालिनमादिशत् ॥५-५८-११९॥",
        "index": 119,
        "shloka_num": 119
    },
    {
        "text": "राक्षसैर्बहुभिः सार्धं घोररूपैर्भयानकैः ।\nतमहं बलसम्पन्नं राक्षसं रणकोविदम् ॥५-५८-१२०॥",
        "index": 120,
        "shloka_num": 120
    },
    {
        "text": "परिघेणातिघोरेण सूदयामि सहानुगम् ।\nतच्छ्रुत्वा राक्षसेन्द्रस्तु मन्त्रिपुत्रान् महाबलान् ॥५-५८-१२१॥",
        "index": 121,
        "shloka_num": 121
    },
    {
        "text": "पदातिबलसम्पन्नान् प्रेषयामास रावणः ।\nपरिघेणैव तान् सर्वान् नयामि यमसादनम् ॥५-५८-१२२॥",
        "index": 122,
        "shloka_num": 122
    },
    {
        "text": "मन्त्रिपुत्रान् हतान् श्रुत्वा समरे लघुविक्रमान् ।\nपञ्च सेनाग्रगान् शूरान् प्रेषयामास रावणः ॥५-५८-१२३॥",
        "index": 123,
        "shloka_num": 123
    },
    {
        "text": "तानहं सहसैन्यान् वै सर्वानेवाभ्यसूदयम् ।\nततः पुनर्दशग्रीवः पुत्रमक्षं महाबलम् ॥५-५८-१२४॥",
        "index": 124,
        "shloka_num": 124
    },
    {
        "text": "बहुभी राक्षसैः सार्धं प्रेषयामास संयुगे ।\nतं तु मन्दोदरीपुत्रं कुमारं रणपण्डितम् ॥५-५८-१२५॥",
        "index": 125,
        "shloka_num": 125
    },
    {
        "text": "सहसा खं समुद्यन्तं पादयोश्च गृहीतवान् ।\nतमासीनं शतगुणं भ्रामयित्वा व्यपेषयम् ॥५-५८-१२६॥",
        "index": 126,
        "shloka_num": 126
    },
    {
        "text": "तमक्षमागतं भग्नं निशम्य स दशाननः ।\nततश्चेन्द्रजितं नाम द्वितीयं रावणः सुतम् ॥५-५८-१२७॥",
        "index": 127,
        "shloka_num": 127
    },
    {
        "text": "व्यादिदेश सुसङ्क्रुद्धो बलिनं युद्धदुर्मदम् ।\nतच्चाप्यहं बलं सर्वं तं च राक्षसपुङ्गवम् ॥५-५८-१२८॥",
        "index": 128,
        "shloka_num": 128
    },
    {
        "text": "नष्टौजसं रणे कृत्वा परं हर्षमुपागतः ।\nमहतापि महाबाहुः प्रत्ययेन महाबलः ॥५-५८-१२९॥",
        "index": 129,
        "shloka_num": 129
    },
    {
        "text": "प्रहितो रावणेनैष सह वीरैर्मदोद्धतैः ।\nसोऽविषह्यं हि मां बुद्ध्वा स्वसैन्यं चावमर्दितम् ॥५-५८-१३०॥",
        "index": 130,
        "shloka_num": 130
    },
    {
        "text": "ब्रह्मणोऽस्त्रेण स तु मां प्रबद्ध्वा चातिवेगिनः ।\nरज्जुभिश्चापि बध्नन्ति ततो मां तत्र राक्षसाः ॥५-५८-१३१॥",
        "index": 131,
        "shloka_num": 131
    },
    {
        "text": "रावणस्य समीपं च गृहीत्वा मामुपागमन् ।\nदृष्ट्वा सम्भाषितश्चाहं रावणेन दुरात्मना ॥५-५८-१३२॥",
        "index": 132,
        "shloka_num": 132
    },
    {
        "text": "पृष्टश्च लङ्कागमनं राक्षसानां च तं वधम् ।\nतत्सर्वं च रणे तत्र सीतार्थमुपजल्पितम् ॥५-५८-१३३॥",
        "index": 133,
        "shloka_num": 133
    },
    {
        "text": "तस्यास्तु दर्शनाकाङ्क्षी प्राप्तस्त्वद्भवनं विभो ।\nमारुतस्यौरसः पुत्रो वानरो हनुमानहम् ॥५-५८-१३४॥",
        "index": 134,
        "shloka_num": 134
    },
    {
        "text": "रामदूतं च मां विद्धि सुग्रीवसचिवं कपिम् ।\nसोऽहं दौत्येन रामस्य त्वत्सकाशमिहागतः ॥५-५८-१३५॥",
        "index": 135,
        "shloka_num": 135
    },
    {
        "text": "शृणु चापि समादेशं यदहं प्रब्रवीमि ते ।\nराक्षसेश हरीशस्त्वां वाक्यमाह समाहितम् ॥५-५८-१३६॥",
        "index": 136,
        "shloka_num": 136
    },
    {
        "text": "सुग्रीवश्च महाभागः स त्वां कौशलमब्रवीत् ।\nधर्मार्थकामसहितं हितं पथ्यमुवाच ह ॥५-५८-१३७॥",
        "index": 137,
        "shloka_num": 137
    },
    {
        "text": "वसतो ऋष्यमूके मे पर्वते विपुलद्रुमे ।\nराघवो रणविक्रान्तो मित्रत्वं समुपागतः ॥५-५८-१३८॥",
        "index": 138,
        "shloka_num": 138
    },
    {
        "text": "तेन मे कथितं राजन् भार्या मे रक्षसा हृता ।\nतत्र साहाय्यहेतोर्मे समयं कर्तुमर्हसि ॥५-५८-१३९॥",
        "index": 139,
        "shloka_num": 139
    },
    {
        "text": "वालिना हृतराज्येन सुग्रीवेण सह प्रभुः ।\nचक्रेऽग्निसाक्षिकं सख्यं राघवः सहलक्ष्मणः ॥५-५८-१४०॥",
        "index": 140,
        "shloka_num": 140
    },
    {
        "text": "तेन वालिनमाहत्य शरेणैकेन संयुगे ।\nवानराणां महाराजः कृतः सम्प्लवतां प्रभुः ॥५-५८-१४१॥",
        "index": 141,
        "shloka_num": 141
    },
    {
        "text": "तस्य साहाय्यमस्माभिः कार्यं सर्वात्मना त्विह ।\nतेन प्रस्थापितस्तुभ्यं समीपमिह धर्मतः ॥५-५८-१४२॥",
        "index": 142,
        "shloka_num": 142
    },
    {
        "text": "क्षिप्रमानीयतां सीता दीयतां राघवस्य च ।\nयावन्न हरयो वीरा विधमन्ति बलं तव ॥५-५८-१४३॥",
        "index": 143,
        "shloka_num": 143
    },
    {
        "text": "वानराणां प्रभावोऽयं न केन विदितः पुरा ।\nदेवतानां सकाशं च ये गच्छन्ति निमन्त्रिताः ॥५-५८-१४४॥",
        "index": 144,
        "shloka_num": 144
    },
    {
        "text": "इति वानरराजस्त्वामाहेत्यभिहितो मया ।\nमामैक्षत ततो रुष्टश्चक्षुषा प्रदहन्निव ॥५-५८-१४५॥",
        "index": 145,
        "shloka_num": 145
    },
    {
        "text": "तेन वध्योऽहमाज्ञप्तो रक्षसा रौद्रकर्मणा ।\nमत्प्रभावमविज्ञाय रावणेन दुरात्मना ॥५-५८-१४६॥",
        "index": 146,
        "shloka_num": 146
    },
    {
        "text": "ततो विभीषणो नाम तस्य भ्राता महामतिः ।\nतेन राक्षसराजश्च याचितो मम कारणात् ॥५-५८-१४७॥",
        "index": 147,
        "shloka_num": 147
    },
    {
        "text": "नैवं राक्षसशार्दूल त्यज्यतामेष निश्चयः ।\nराजशास्त्रव्यपेतो हि मार्गः संलक्ष्यते त्वया ॥५-५८-१४८॥",
        "index": 148,
        "shloka_num": 148
    },
    {
        "text": "दूतवध्या न दृष्टा हि राजशास्त्रेषु राक्षस ।\nदूतेन वेदितव्यं च यथाभिहितवादिना ॥५-५८-१४९॥",
        "index": 149,
        "shloka_num": 149
    },
    {
        "text": "सुमहत्यपराधेऽपि दूतस्यातुलविक्रम ।\nविरूपकरणं दृष्टं न वधोऽस्ति हि शास्त्रतः ॥५-५८-१५०॥",
        "index": 150,
        "shloka_num": 150
    },
    {
        "text": "विभीषणेनैवमुक्तो रावणः सन्दिदेश तान् ।\nराक्षसानेतदेवाद्य लाङ्गूलं दह्यतामिति ॥५-५८-१५१॥",
        "index": 151,
        "shloka_num": 151
    },
    {
        "text": "ततस्तस्य वचः श्रुत्वा मम पुच्छं समन्ततः ।\nवेष्टितं शणवल्कैश्च पट्टैः कार्पासकैस्तथा ॥५-५८-१५२॥",
        "index": 152,
        "shloka_num": 152
    },
    {
        "text": "राक्षसाः सिद्धसन्नाहास्ततस्ते चण्डविक्रमाः ।\nतदादीप्यन्त मे पुच्छं हनन्तः काष्ठमुष्टिभिः ॥५-५८-१५३॥",
        "index": 153,
        "shloka_num": 153
    },
    {
        "text": "बद्धस्य बहुभिः पाशैर्यन्त्रितस्य च राक्षसैः ।\nन मे पीडाभवत् काचिद् दिदृक्षोर्नगरीं दिवा ॥५-५८-१५४॥",
        "index": 154,
        "shloka_num": 154
    },
    {
        "text": "ततस्ते राक्षसाः शूरा बद्धं मामग्निसंवृतम् ।\nअघोषयन् राजमार्गे नगरद्वारमागताः ॥५-५८-१५५॥",
        "index": 155,
        "shloka_num": 155
    },
    {
        "text": "ततोऽहं सुमहद्रूपं सङ्क्षिप्य पुनरात्मनः ।\nविमोचयित्वा तं बन्धं प्रकृतिस्थः स्थितः पुनः ॥५-५८-१५६॥",
        "index": 156,
        "shloka_num": 156
    },
    {
        "text": "आयसं परिघं गृह्य तानि रक्षांस्यसूदयम् ।\nततस्तन्नगरद्वारं वेगेन प्लुतवानहम् ॥५-५८-१५७॥",
        "index": 157,
        "shloka_num": 157
    },
    {
        "text": "पुच्छेन च प्रदीप्तेन तां पुरीं साट्टगोपुराम् ।\nदहाम्यहमसम्भ्रान्तो युगान्ताग्निरिव प्रजाः ॥५-५८-१५८॥",
        "index": 158,
        "shloka_num": 158
    },
    {
        "text": "विनष्टा जानकी व्यक्तं न ह्यदग्धः प्रदृश्यते ।\nलङ्कायाः कश्चिदुद्देशः सर्वा भस्मीकृता पुरी ॥५-५८-१५९॥",
        "index": 159,
        "shloka_num": 159
    },
    {
        "text": "दहता च मया लङ्कां दग्धा सीता न संशयः ।\nरामस्य च महत्कार्यं मयेदं विफलीकृतम् ॥५-५८-१६०॥",
        "index": 160,
        "shloka_num": 160
    },
    {
        "text": "इति शोकसमाविष्टश्चिन्तामहमुपागतः ।\nततोऽहं वाचमश्रौषं चारणानां शुभाक्षराम् ॥५-५८-१६१॥",
        "index": 161,
        "shloka_num": 161
    },
    {
        "text": "जानकी न च दग्धेति विस्मयोदन्तभाषिणाम् ।\nततो मे बुद्धिरुत्पन्ना श्रुत्वा तामद्भुतां गिरम् ॥५-५८-१६२॥",
        "index": 162,
        "shloka_num": 162
    },
    {
        "text": "अदग्धा जानकीत्येव निमित्तैश्चोपलक्षितम् ।\nदीप्यमाने तु लाङ्गूले न मां दहति पावकः ॥५-५८-१६३॥",
        "index": 163,
        "shloka_num": 163
    },
    {
        "text": "हृदयं च प्रहृष्टं मे वाताः सुरभिगन्धिनः ।\nतैर्निमित्तैश्च दृष्टार्थैः कारणैश्च महागुणैः ॥५-५८-१६४॥",
        "index": 164,
        "shloka_num": 164
    },
    {
        "text": "ऋषिवाक्यैश्च दृष्टार्थैरभवं हृष्टमानसः ।\nपुनर्दृष्टा च वैदेही विसृष्टश्च तया पुनः ॥५-५८-१६५॥",
        "index": 165,
        "shloka_num": 165
    },
    {
        "text": "ततः पर्वतमासाद्य तत्रारिष्टमहं पुनः ।\nप्रतिप्लवनमारेभे युष्मद्दर्शनकाङ्क्षया ॥५-५८-१६६॥",
        "index": 166,
        "shloka_num": 166
    },
    {
        "text": "ततः श्वसनचन्द्रार्कसिद्धगन्धर्वसेवितम् ।\nपन्थानमहमाक्रम्य भवतो दृष्टवानिह ॥५-५८-१६७॥",
        "index": 167,
        "shloka_num": 167
    },
    {
        "text": "राघवस्य प्रसादेन भवतां चैव तेजसा ।\nसुग्रीवस्य च कार्यार्थं मया सर्वमनुष्ठितम् ॥५-५८-१६८॥",
        "index": 168,
        "shloka_num": 168
    },
    {
        "text": "एतत् सर्वं मया तत्र यथावदुपपादितम् ।\nतत्र यन्न कृतं शेषं तत् सर्वं क्रियतामिति ॥५-५८-१६९॥",
        "index": 169,
        "shloka_num": 169
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे हनूमद्वृत्तानुकथनम् नाम अष्टपञ्चाशः सर्गः ॥५-५८॥",
        "index": 170,
        "shloka_num": null
    }
]
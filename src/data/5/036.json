[
    {
        "text": "अथ श्रीमद्वाल्मीकीयरामायणे सुन्दरकाण्डे अङ्गुलीयकप्रदानम् नाम षड्त्रिंशः सर्गः ॥५-३६॥",
        "index": 0,
        "shloka_num": null
    },
    {
        "text": "भूय एव महातेजा हनूमान् पवनात्मजः ।\nअब्रवीत् प्रश्रितं वाक्यं सीताप्रत्ययकारणात् ॥५-३६-१॥",
        "index": 1,
        "shloka_num": 1
    },
    {
        "text": "वानरोऽहं महाभागे दूतो रामस्य धीमतः ।\nरामनामाङ्कितं चेदं पश्य देव्यङ्गुलीयकम् ॥५-३६-२॥",
        "index": 2,
        "shloka_num": 2
    },
    {
        "text": "प्रत्ययार्थं तवानीतं तेन दत्तं महात्मना ।\nसमाश्वसिहि भद्रं ते क्षीणदुःखफला ह्यसि ॥५-३६-३॥",
        "index": 3,
        "shloka_num": 3
    },
    {
        "text": "गृहीत्वा प्रेक्षमाणा सा भर्तुः करविभूषितम् ।\nभर्तारमिव सम्प्राप्तं जानकी मुदिताभवत् ॥५-३६-४॥",
        "index": 4,
        "shloka_num": 4
    },
    {
        "text": "चारु तद् वदनं तस्यास्ताम्रशुक्लायतेक्षणम् ।\nबभूव हर्षोदग्रं च राहुमुक्त इवोडुराट् ॥५-३६-५॥",
        "index": 5,
        "shloka_num": 5
    },
    {
        "text": "ततः सा ह्रीमती बाला भर्तुः संदेशहर्षिता ।\nपरितुष्टा प्रियं कृत्वा प्रशशंस महाकपिम् ॥५-३६-६॥",
        "index": 6,
        "shloka_num": 6
    },
    {
        "text": "विक्रान्तस्त्वं समर्थस्त्वं प्राज्ञस्त्वं वानरोत्तम ।\nयेनेदं राक्षसपदं त्वयैकेन प्रधर्षितम् ॥५-३६-७॥",
        "index": 7,
        "shloka_num": 7
    },
    {
        "text": "शतयोजनविस्तीर्णः सागरो मकरालयः ।\nविक्रमश्लाघनीयेन क्रमता गोष्पदीकृतः ॥५-३६-८॥",
        "index": 8,
        "shloka_num": 8
    },
    {
        "text": "नहि त्वां प्राकृतं मन्ये वानरं वानरर्षभ ।\nयस्य ते नास्ति संत्रासो रावणादपि सम्भ्रमः ॥५-३६-९॥",
        "index": 9,
        "shloka_num": 9
    },
    {
        "text": "अर्हसे च कपिश्रेष्ठ मया समभिभाषितुम् ।\nयद्यसि प्रेषितस्तेन रामेण विदितात्मना ॥५-३६-१०॥",
        "index": 10,
        "shloka_num": 10
    },
    {
        "text": "प्रेषयिष्यति दुर्धर्षो रामो नह्यपरीक्षितम् ।\nपराक्रममविज्ञाय मत्सकाशं विशेषतः ॥५-३६-११॥",
        "index": 11,
        "shloka_num": 11
    },
    {
        "text": "दिष्ट्या च कुशली रामो धर्मात्मा सत्यसंगरः ।\nलक्ष्मणश्च महातेजाः सुमित्रानन्दवर्धनः ॥५-३६-१२॥",
        "index": 12,
        "shloka_num": 12
    },
    {
        "text": "कुशली यदि काकुत्स्थः किं न सागरमेखलाम् ।\nमहीं दहति कोपेन युगान्ताग्निरिवोत्थितः ॥५-३६-१३॥",
        "index": 13,
        "shloka_num": 13
    },
    {
        "text": "अथवा शक्तिमन्तौ तौ सुराणामपि निग्रहे ।\nममैव तु न दुःखानामस्ति मन्ये विपर्ययः ॥५-३६-१४॥",
        "index": 14,
        "shloka_num": 14
    },
    {
        "text": "कच्चिन्न व्यथते रामः कच्चिन्न परितप्यते ।\nउत्तराणि च कार्याणि कुरुते पुरुषोत्तमः ॥५-३६-१५॥",
        "index": 15,
        "shloka_num": 15
    },
    {
        "text": "कच्चिन्न दीनः सम्भ्रान्तः कार्येषु च न मुह्यति ।\nकच्चित् पुरुषकार्याणि कुरुते नृपतेः सुतः ॥५-३६-१६॥",
        "index": 16,
        "shloka_num": 16
    },
    {
        "text": "द्विविधं त्रिविधोपायमुपायमपि सेवते ।\nविजिगीषुः सुहृत् कच्चिन्मित्रेषु च परंतपः ॥५-३६-१७॥",
        "index": 17,
        "shloka_num": 17
    },
    {
        "text": "कच्चिन्मित्राणि लभतेऽमित्रैश्चाप्यभिगम्यते ।\nकच्चित् कल्याणमित्रश्च मित्रैश्चापि पुरस्कृतः ॥५-३६-१८॥",
        "index": 18,
        "shloka_num": 18
    },
    {
        "text": "कच्चिदाशास्ति देवानां प्रसादं पार्थिवात्मजः ।\nकच्चित् पुरुषकारं च दैवं च प्रतिपद्यते ॥५-३६-१९॥",
        "index": 19,
        "shloka_num": 19
    },
    {
        "text": "कच्चिन्न विगतस्नेहो विवासान्मयि राघवः ।\nकच्चिन्मां व्यसनादस्मान्मोक्षयिष्यति राघवः ॥५-३६-२०॥",
        "index": 20,
        "shloka_num": 20
    },
    {
        "text": "सुखानामुचितो नित्यमसुखानामनूचितः ।\nदुःखमुत्तरमासाद्य कच्चिद् रामो न सीदति ॥५-३६-२१॥",
        "index": 21,
        "shloka_num": 21
    },
    {
        "text": "कौसल्यायास्तथा कच्चित् सुमित्रायास्तथैव च ।\nअभीक्ष्णं श्रूयते कच्चित् कुशलं भरतस्य च ॥५-३६-२२॥",
        "index": 22,
        "shloka_num": 22
    },
    {
        "text": "मन्निमित्तेन मानार्हः कच्चिच्छोकेन राघवः ।\nकच्चिन्नान्यमना रामः कच्चिन्मां तारयिष्यति ॥५-३६-२३॥",
        "index": 23,
        "shloka_num": 23
    },
    {
        "text": "कच्चिदक्षौहिणीं भीमां भरतो भ्रातृवत्सलः ।\nध्वजिनीं मन्त्रिभिर्गुप्तां प्रेषयिष्यति मत्कृते ॥५-३६-२४॥",
        "index": 24,
        "shloka_num": 24
    },
    {
        "text": "वानराधिपतिः श्रीमान् सुग्रीवः कच्चिदेष्यति ।\nमत्कृते हरिभिर्वीरैर्वृतो दन्तनखायुधैः ॥५-३६-२५॥",
        "index": 25,
        "shloka_num": 25
    },
    {
        "text": "कच्चिच्च लक्ष्मणः शूरः सुमित्रानन्दवर्धनः ।\nअस्त्रविच्छरजालेन राक्षसान् विधमिष्यति ॥५-३६-२६॥",
        "index": 26,
        "shloka_num": 26
    },
    {
        "text": "रौद्रेण कच्चिदस्त्रेण रामेण निहतं रणे ।\nद्रक्ष्याम्यल्पेन कालेन रावणं ससुहृज्जनम् ॥५-३६-२७॥",
        "index": 27,
        "shloka_num": 27
    },
    {
        "text": "कच्चिन्न तद्धेमसमानवर्णं तस्याननं पद्मसमानगन्धि ।\nमया विना शुष्यति शोकदीनं जलक्षये पद्ममिवातपेन ॥५-३६-२८॥",
        "index": 28,
        "shloka_num": 28
    },
    {
        "text": "धर्मापदेशात् त्यजतः स्वराज्यं मां चाप्यरण्यं नयतः पदातेः ।\nनासीद् यथा यस्य न भीर्न शोकः कच्चित् स धैर्यं हृदये करोति ॥५-३६-२९॥",
        "index": 29,
        "shloka_num": 29
    },
    {
        "text": "न चास्य माता न पिता न चान्यः स्नेहाद् विशिष्टोऽस्ति मया समो वा ।\nतावद्ध्यहं दूत जिजीविषेयं यावत् प्रवृत्तिं शृणुयां प्रियस्य ॥५-३६-३०॥",
        "index": 30,
        "shloka_num": 30
    },
    {
        "text": "इतीव देवी वचनं महार्थं तं वानरेन्द्रं मधुरार्थमुक्त्वा ।\nश्रोतुं पुनस्तस्य वचोऽभिरामं रामार्थयुक्तं विरराम रामा ॥५-३६-३१॥",
        "index": 31,
        "shloka_num": 31
    },
    {
        "text": "सीताया वचनं श्रुत्वा मारुतिर्भीमविक्रमः ।\nशिरस्यञ्जलिमाधाय वाक्यमुत्तरमब्रवीत् ॥५-३६-३२॥",
        "index": 32,
        "shloka_num": 32
    },
    {
        "text": "न त्वामिहस्थां जानीते रामः कमललोचनः ।\nतेन त्वां नानयत्याशु शचीमिव पुरंदरः ॥५-३६-३३॥",
        "index": 33,
        "shloka_num": 33
    },
    {
        "text": "श्रुत्वैव च वचो मह्यं क्षिप्रमेष्यति राघवः ।\nचमूं प्रकर्षन् महतीं हर्यृक्षगणसंयुताम् ॥५-३६-३४॥",
        "index": 34,
        "shloka_num": 34
    },
    {
        "text": "विष्टम्भयित्वा बाणौघैरक्षोभ्यं वरुणालयम् ।\nकरिष्यति पुरीं लङ्कां काकुत्स्थः शान्तराक्षसाम् ॥५-३६-३५॥",
        "index": 35,
        "shloka_num": 35
    },
    {
        "text": "तत्र यद्यन्तरा मृत्युर्यदि देवा महासुराः ।\nस्थास्यन्ति पथि रामस्य स तानपि वधिष्यति ॥५-३६-३६॥",
        "index": 36,
        "shloka_num": 36
    },
    {
        "text": "तवादर्शनजेनार्ये शोकेन परिपूरितः ।\nन शर्म लभते रामः सिंहार्दित इव द्विपः ॥५-३६-३७॥",
        "index": 37,
        "shloka_num": 37
    },
    {
        "text": "मन्दरेण च ते देवि शपे मूलफलेन च ।\nमलयेन च विन्ध्येन मेरुणा दर्दुरेण च ॥५-३६-३८॥",
        "index": 38,
        "shloka_num": 38
    },
    {
        "text": "यथा सुनयनं वल्गु बिम्बोष्ठं चारुकुण्डलम् ।\nमुखं द्रक्ष्यसि रामस्य पूर्णचन्द्रमिवोदितम् ॥५-३६-३९॥",
        "index": 39,
        "shloka_num": 39
    },
    {
        "text": "क्षिप्रं द्रक्ष्यसि वैदेहि रामं प्रस्रवणे गिरौ ।\nशतक्रतुमिवासीनं नागपृष्ठस्य मूर्धनि ॥५-३६-४०॥",
        "index": 40,
        "shloka_num": 40
    },
    {
        "text": "न मांसं राघवो भुङ्क्ते न चैव मधु सेवते ।\nवन्यं सुविहितं नित्यं भक्तमश्नाति पञ्चमम् ॥५-३६-४१॥",
        "index": 41,
        "shloka_num": 41
    },
    {
        "text": "नैव दंशान् न मशकान् न कीटान् न सरीसृपान् ।\nराघवोऽपनयेद् गात्रात् त्वद्गतेनान्तरात्मना ॥५-३६-४२॥",
        "index": 42,
        "shloka_num": 42
    },
    {
        "text": "नित्यं ध्यानपरो रामो नित्यं शोकपरायणः ।\nनान्यच्चिन्तयते किंचित् स तु कामवशं गतः ॥५-३६-४३॥",
        "index": 43,
        "shloka_num": 43
    },
    {
        "text": "अनिद्रः सततं रामः सुप्तोऽपि च नरोत्तमः ।\nसीतेति मधुरां वाणीं व्याहरन् प्रतिबुध्यते ॥५-३६-४४॥",
        "index": 44,
        "shloka_num": 44
    },
    {
        "text": "दृष्ट्वा फलं वा पुष्पं वा यच्चान्यत् स्त्रीमनोहरम् ।\nबहुशो हा प्रियेत्येवं श्वसंस्त्वामभिभाषते ॥५-३६-४५॥",
        "index": 45,
        "shloka_num": 45
    },
    {
        "text": "स देवि नित्यं परितप्यमानस्त्वामेव सीतेत्यभिभाषमाणः ।\nधृतव्रतो राजसुतो महात्मा तवैव लाभाय कृतप्रयत्नः ॥५-३६-४६॥",
        "index": 46,
        "shloka_num": 46
    },
    {
        "text": "सा रामसंकीर्तनवीतशोका रामस्य शोकेन समानशोका ।\nशरन्मुखेनाम्बुदशेषचन्द्रा निशेव वैदेहसुता बभूव ॥५-३६-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अङ्गुलीयकप्रदानम् नाम षड्त्रिंशः सर्गः ॥५-३६॥",
        "index": 48,
        "shloka_num": null
    }
]
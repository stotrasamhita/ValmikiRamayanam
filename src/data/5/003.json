[
    {
        "text": "अथ श्रीमद्वाल्मीकीयरामायणे सुन्दरकाण्डे लङ्काधिदेवताविजयः नाम तृतीयः सर्गः ॥५-३॥",
        "index": 0,
        "shloka_num": null
    },
    {
        "text": "स लम्बशिखरे लम्बे लम्बतोयदसंनिभे ।\nसत्त्वमास्थाय मेधावी हनुमान् मारुतात्मजः ॥५-३-१॥",
        "index": 1,
        "shloka_num": 1
    },
    {
        "text": "निशि लंकां महासत्त्वो विवेश कपिकुञ्जरः ।\nरम्यकाननतोयाढ्यां पुरीं रावणपालिताम् ॥५-३-२॥",
        "index": 2,
        "shloka_num": 2
    },
    {
        "text": "शारदाम्बुधरप्रख्यैर्भवनैरुपशोभिताम् ।\nसागरोपमनिर्घोषां सागरानिलसेविताम् ॥५-३-३॥",
        "index": 3,
        "shloka_num": 3
    },
    {
        "text": "सुपुष्टबलसम्पुष्टां यथैव विटपावतीम् ।\nचारुतोरणनिर्यूहां पाण्डुरद्वारतोरणाम् ॥५-३-४॥",
        "index": 4,
        "shloka_num": 4
    },
    {
        "text": "भुजगाचरितां गुप्तां शुभां भोगवतीमिव ।\nतां सविद्युद्घनाकीर्णां ज्योतिर्गणनिषेविताम् ॥५-३-५॥",
        "index": 5,
        "shloka_num": 5
    },
    {
        "text": "चण्डमारुतनिर्ह्रादां यथा चाप्यमरावतीम् ।\nशातकुम्भेन महता प्राकारेणाभिसंवृताम् ॥५-३-६॥",
        "index": 6,
        "shloka_num": 6
    },
    {
        "text": "किङ्किणीजालघोषाभिः पताकाभिरलंकृताम् ।\nआसाद्य सहसा हृष्टः प्राकारमभिपेदिवान् ॥५-३-७॥",
        "index": 7,
        "shloka_num": 7
    },
    {
        "text": "विस्मयाविष्टहृदयः पुरीमालोक्य सर्वतः ।\nजाम्बूनदमयैर्द्वारैर्वैदूर्यकृतवेदिकैः ॥५-३-८॥",
        "index": 8,
        "shloka_num": 8
    },
    {
        "text": "वज्रस्फटिकमुक्ताभिर्मणिकुट्टिमभूषितैः ।\nतप्तहाटकनिर्यूहै राजतामलपाण्डुरैः ॥५-३-९॥",
        "index": 9,
        "shloka_num": 9
    },
    {
        "text": "वैदूर्यकृतसोपानैः स्फाटिकान्तरपांसुभिः ।\nचारुसंजवनोपेतैः खमिवोत्पतितैः शुभैः ॥५-३-१०॥",
        "index": 10,
        "shloka_num": 10
    },
    {
        "text": "क्रौञ्चबर्हिणसंघुष्टै राजहंसनिषेवितैः ।\nतूर्याभरणनिर्घोषैः सर्वतः परिनादिताम् ॥५-३-११॥",
        "index": 11,
        "shloka_num": 11
    },
    {
        "text": "वस्वोकसारप्रतिमां समीक्ष्य नगरीं ततः ।\nखमिवोत्पतितां लंकां जहर्ष हनुमान् कपिः ॥५-३-१२॥",
        "index": 12,
        "shloka_num": 12
    },
    {
        "text": "तां समीक्ष्य पुरीं लंकां राक्षसाधिपतेः शुभाम् ।\nअनुत्तमामृद्धिमतीं चिन्तयामास वीर्यवान् ॥५-३-१३॥",
        "index": 13,
        "shloka_num": 13
    },
    {
        "text": "नेयमन्येन नगरी शक्या धर्षयितुं बलात् ।\nरक्षिता रावणबलैरुद्यतायुधपाणिभिः ॥५-३-१४॥",
        "index": 14,
        "shloka_num": 14
    },
    {
        "text": "कुमुदाङ्गदयोर्वापि सुषेणस्य महाकपेः ।\nप्रसिद्धेयं भवेद् भूमिर्मैन्दद्विविदयोरपि ॥५-३-१५॥",
        "index": 15,
        "shloka_num": 15
    },
    {
        "text": "विवस्वतस्तनूजस्य हरेश्च कुशपर्वणः ।\nऋक्षस्य कपिमुख्यस्य मम चैव गतिर्भवेत् ॥५-३-१६॥",
        "index": 16,
        "shloka_num": 16
    },
    {
        "text": "समीक्ष्य च महाबाहो राघवस्य पराक्रमम् ।\nलक्ष्मणस्य च विक्रान्तमभवत् प्रीतिमान् कपिः ॥५-३-१७॥",
        "index": 17,
        "shloka_num": 17
    },
    {
        "text": "तां रत्नवसनोपेतां गोष्ठागारावतंसिकाम् ।\nयन्त्रागारस्तनीमृद्धां प्रमदामिव भूषिताम् ॥५-३-१८॥",
        "index": 18,
        "shloka_num": 18
    },
    {
        "text": "तां नष्टतिमिरां दीपैर्भास्वरैश्च महाग्रहैः ।\nनगरीं राक्षसेन्द्रस्य स ददर्श महाकपिः ॥५-३-१९॥",
        "index": 19,
        "shloka_num": 19
    },
    {
        "text": "अथ सा हरिशार्दूलं प्रविशन्तं महाकपिम् ।\nनगरी स्वेन रूपेण ददर्श पवनात्मजम् ॥५-३-२०॥",
        "index": 20,
        "shloka_num": 20
    },
    {
        "text": "सा तं हरिवरं दृष्ट्वा लंका रावणपालिता ।\nस्वयमेवोत्थिता तत्र विकृताननदर्शना ॥५-३-२१॥",
        "index": 21,
        "shloka_num": 21
    },
    {
        "text": "पुरस्तात् तस्य वीरस्य वायुसूनोरतिष्ठत ।\nमुञ्चमाना महानादमब्रवीत् पवनात्मजम् ॥५-३-२२॥",
        "index": 22,
        "shloka_num": 22
    },
    {
        "text": "कस्त्वं केन च कार्येण इह प्राप्तो वनालय ।\nकथयस्वेह यत् तत्त्वं यावत् प्राणा धरन्ति ते ॥५-३-२३॥",
        "index": 23,
        "shloka_num": 23
    },
    {
        "text": "न शक्यं खल्वियं लंका प्रवेष्टुं वानर त्वया ।\nरक्षिता रावणबलैरभिगुप्ता समन्ततः ॥५-३-२४॥",
        "index": 24,
        "shloka_num": 24
    },
    {
        "text": "अथ तामब्रवीद् वीरो हनुमानग्रतः स्थिताम् ।\nकथयिष्यामि तत् तत्त्वं यन्मां त्वं परिपृच्छसे ॥५-३-२५॥",
        "index": 25,
        "shloka_num": 25
    },
    {
        "text": "का त्वं विरूपनयना पुरद्वारेऽवतिष्ठसे ।\nकिमर्थं चापि मां क्रोधान्निर्भर्त्सयसि दारुणे ॥५-३-२६॥",
        "index": 26,
        "shloka_num": 26
    },
    {
        "text": "हनुमद्वचनं श्रुत्वा लंका सा कामरूपिणी ।\nउवाच वचनं क्रुद्धा परुषं पवनात्मजम् ॥५-३-२७॥",
        "index": 27,
        "shloka_num": 27
    },
    {
        "text": "अहं राक्षसराजस्य रावणस्य महात्मनः ।\nआज्ञाप्रतीक्षा दुर्धर्षा रक्षामि नगरीमिमाम् ॥५-३-२८॥",
        "index": 28,
        "shloka_num": 28
    },
    {
        "text": "न शक्यं मामवज्ञाय प्रवेष्टुं नगरीमिमाम् ।\nअद्य प्राणैः परित्यक्तः स्वप्स्यसे निहतो मया ॥५-३-२९॥",
        "index": 29,
        "shloka_num": 29
    },
    {
        "text": "अहं हि नगरी लंका स्वयमेव प्लवङ्गम ।\nसर्वतः परिरक्षामि अतस्ते कथितं मया ॥५-३-३०॥",
        "index": 30,
        "shloka_num": 30
    },
    {
        "text": "लंकाया वचनं श्रुत्वा हनुमान् मारुतात्मजः ।\nयत्नवान् स हरिश्रेष्ठः स्थितः शैल इवापरः ॥५-३-३१॥",
        "index": 31,
        "shloka_num": 31
    },
    {
        "text": "स तां स्त्रीरूपविकृतां दृष्ट्वा वानरपुङ्गवः ।\nआबभाषेऽथ मेधावी सत्त्ववान् प्लवगर्षभः ॥५-३-३२॥",
        "index": 32,
        "shloka_num": 32
    },
    {
        "text": "द्रक्ष्यामि नगरीं लंकां साट्टप्राकारतोरणाम् ।\nइत्यर्थमिह सम्प्राप्तः परं कौतूहलं हि मे ॥५-३-३३॥",
        "index": 33,
        "shloka_num": 33
    },
    {
        "text": "वनान्युपवनानीह लंकायाः काननानि च ।\nसर्वतो गृहमुख्यानि द्रष्टुमागमनं हि मे ॥५-३-३४॥",
        "index": 34,
        "shloka_num": 34
    },
    {
        "text": "तस्य तद् वचनं श्रुत्वा लंका सा कामरूपिणी ।\nभूय एव पुनर्वाक्यं बभाषे परुषाक्षरम् ॥५-३-३५॥",
        "index": 35,
        "shloka_num": 35
    },
    {
        "text": "मामनिर्जित्य दुर्बुद्धे राक्षसेश्वरपालिताम् ।\nन शक्यं ह्यद्य ते द्रष्टुं पुरीयं वानराधम ॥५-३-३६॥",
        "index": 36,
        "shloka_num": 36
    },
    {
        "text": "ततः स हरिशार्दूलस्तामुवाच निशाचरीम् ।\nदृष्ट्वा पुरीमिमां भद्रे पुनर्यास्ये यथागतम् ॥५-३-३७॥",
        "index": 37,
        "shloka_num": 37
    },
    {
        "text": "ततः कृत्वा महानादं सा वै लंका भयंकरम् ।\nतलेन वानरश्रेष्ठं ताडयामास वेगिता ॥५-३-३८॥",
        "index": 38,
        "shloka_num": 38
    },
    {
        "text": "ततः स हरिशार्दूलो लंकया ताडितो भृशम् ।\nननाद सुमहानादं वीर्यवान् मारुतात्मजः ॥५-३-३९॥",
        "index": 39,
        "shloka_num": 39
    },
    {
        "text": "ततः संवर्तयामास वामहस्तस्य सोऽङ्गुलीः ।\nमुष्टिनाभिजघानैनां हनुमान् क्रोधर्मूच्छितः ॥५-३-४०॥",
        "index": 40,
        "shloka_num": 40
    },
    {
        "text": "स्त्री चेति मन्यमानेन नातिक्रोधः स्वयं कृतः ।\nसा तु तेन प्रहारेण विह्वलाङ्गी निशाचरी ।\nपपात सहसा भूमौ विकृताननदर्शना ॥५-३-४१॥",
        "index": 41,
        "shloka_num": 41
    },
    {
        "text": "ततस्तु हनुमान् वीरस्तां दृष्ट्वा विनिपातिताम् ।\nकृपां चकार तेजस्वी मन्यमानः स्त्रियं च ताम् ॥५-३-४२॥",
        "index": 42,
        "shloka_num": 42
    },
    {
        "text": "ततो वै भृशमुद्विग्ना लंका सा गद्गदाक्षरम् ।\nउवाचागर्वितं वाक्यं हनुमन्तं प्लवङ्गमम् ॥५-३-४३॥",
        "index": 43,
        "shloka_num": 43
    },
    {
        "text": "प्रसीद सुमहाबाहो त्रायस्व हरिसत्तम ।\nसमये सौम्य तिष्ठन्ति सत्त्ववन्तो महाबलाः ॥५-३-४४॥",
        "index": 44,
        "shloka_num": 44
    },
    {
        "text": "अहं तु नगरी लंका स्वयमेव प्लवङ्गम ।\nनिर्जिताहं त्वया वीर विक्रमेण महाबल ॥५-३-४५॥",
        "index": 45,
        "shloka_num": 45
    },
    {
        "text": "इदं च तथ्यं शृणु मे ब्रुवन्त्या वै हरीश्वर ।\nस्वयं स्वयम्भुवा दत्तं वरदानं यथा मम ॥५-३-४६॥",
        "index": 46,
        "shloka_num": 46
    },
    {
        "text": "यदा त्वां वानरः कश्चिद् विक्रमाद् वशमानयेत् ।\nतदा त्वया हि विज्ञेयं रक्षसां भयमागतम् ॥५-३-४७॥",
        "index": 47,
        "shloka_num": 47
    },
    {
        "text": "स हि मे समयः सौम्य प्राप्तोऽद्य तव दर्शनात् ।\nस्वयम्भूविहितः सत्यो न तस्यास्ति व्यतिक्रमः ॥५-३-४८॥",
        "index": 48,
        "shloka_num": 48
    },
    {
        "text": "सीतानिमित्तं राज्ञस्तु रावणस्य दुरात्मनः ।\nरक्षसां चैव सर्वेषां विनाशः समुपागतः ॥५-३-४९॥",
        "index": 49,
        "shloka_num": 49
    },
    {
        "text": "तत् प्रविश्य हरिश्रेष्ठ पुरीं रावणपालिताम् ।\nविधत्स्व सर्वकार्याणि यानि यानीह वाञ्छसि ॥५-३-५०॥",
        "index": 50,
        "shloka_num": 50
    },
    {
        "text": "प्रविश्य शापोपहतां हरीश्वर पुरीं शुभां राक्षसमुख्यपालिताम् ।\nयदृच्छया त्वं जनकात्मजां सतीं विमार्ग सर्वत्र गतो यथासुखम् ॥५-३-५१॥",
        "index": 51,
        "shloka_num": 51
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे लङ्काधिदेवताविजयः नाम तृतीयः सर्गः ॥५-३॥",
        "index": 52,
        "shloka_num": null
    }
]
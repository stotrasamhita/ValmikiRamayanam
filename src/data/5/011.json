[
    {
        "text": "अथ श्रीमद्वाल्मीकीयरामायणे सुन्दरकाण्डे पानभूमिविचयः नाम एकादशः सर्गः ॥५-११॥",
        "index": 0,
        "shloka_num": null
    },
    {
        "text": "अवधूय च तां बुद्धिं बभूवावस्थितस्तदा ।\nजगाम चापरां चिन्तां सीतां प्रति महाकपिः ॥५-११-१॥",
        "index": 1,
        "shloka_num": 1
    },
    {
        "text": "न रामेण वियुक्ता सा स्वप्तुमर्हति भामिनी ।\nन भोक्तुं नाप्यलङ्कर्तुं न पानमुपसेवितुम् ॥५-११-२॥",
        "index": 2,
        "shloka_num": 2
    },
    {
        "text": "नान्यं नरमुपस्थातुं सुराणामपि चेश्वरम् ।\nन हि रामसमः कश्चिद् विद्यते त्रिदशेष्वपि ॥५-११-३॥",
        "index": 3,
        "shloka_num": 3
    },
    {
        "text": "अन्येयमिति निश्चित्य भूयस्तत्र चचार सः ।\nपानभूमौ हरिश्रेष्ठः सीतासन्दर्शनोत्सुकः ॥५-११-४॥",
        "index": 4,
        "shloka_num": 4
    },
    {
        "text": "क्रीडितेनापराः क्लान्ता गीतेन च तथापराः ।\nनृत्येन चापराः क्लान्ताः पानविप्रहतास्तथा ॥५-११-५॥",
        "index": 5,
        "shloka_num": 5
    },
    {
        "text": "मुरजेषु मृदङ्गेषु चेलिकासु च संस्थिताः ।\nतथाऽऽस्तरणमुख्येषु संविष्टाश्चापराः स्त्रियः ॥५-११-६॥",
        "index": 6,
        "shloka_num": 6
    },
    {
        "text": "अङ्गनानां सहस्रेण भूषितेन विभूषणैः ।\nरूपसंलापशीलेन युक्तगीतार्थभाषिणा ॥५-११-७॥",
        "index": 7,
        "shloka_num": 7
    },
    {
        "text": "देशकालाभियुक्तेन युक्तवाक्याभिधायिना ।\nरताधिकेन संयुक्तां ददर्श हरियूथपः ॥५-११-८॥",
        "index": 8,
        "shloka_num": 8
    },
    {
        "text": "अन्यत्रापि वरस्त्रीणां रूपसंलापशायिनाम् ।\nसहस्रं युवतीनां तु प्रसुप्तं स ददर्श ह ॥५-११-९॥",
        "index": 9,
        "shloka_num": 9
    },
    {
        "text": "देशकालाभियुक्तं तु युक्तवाक्याभिधायि तत् ।\nरताविरतसंसुप्तं ददर्श हरियूथपः ॥५-११-१०॥",
        "index": 10,
        "shloka_num": 10
    },
    {
        "text": "तासां मध्ये महाबाहुः शुशुभे राक्षसेश्वरः ।\nगोष्ठे महति मुख्यानां गवां मध्ये यथा वृषः ॥५-११-११॥",
        "index": 11,
        "shloka_num": 11
    },
    {
        "text": "स राक्षसेन्द्रः शुशुभे ताभिः परिवृतः स्वयम् ।\nकरेणुभिर्यथारण्ये परिकीर्णो महाद्विपः ॥५-११-१२॥",
        "index": 12,
        "shloka_num": 12
    },
    {
        "text": "सर्वकामैरुपेतां च पानभूमिं महात्मनः ।\nददर्श कपिशार्दूलस्तस्य रक्षःपतेर्गृहे ॥५-११-१३॥",
        "index": 13,
        "shloka_num": 13
    },
    {
        "text": "मृगाणां महिषाणां च वराहाणां च भागशः ।\nतत्र न्यस्तानि मांसानि पानभूमौ ददर्श सः ॥५-११-१४॥",
        "index": 14,
        "shloka_num": 14
    },
    {
        "text": "रौक्मेषु च विशालेषु भाजनेष्वप्यभक्षितान् ।\nददर्श कपिशार्दूलो मयूरान् कुक्कुटांस्तथा ॥५-११-१५॥",
        "index": 15,
        "shloka_num": 15
    },
    {
        "text": "वराहवाध्रीणसकान् दधिसौवर्चलायुतान् ।\nशल्यान् मृगमयूरांश्च हनुमानन्ववैक्षत ॥५-११-१६॥",
        "index": 16,
        "shloka_num": 16
    },
    {
        "text": "कृकलान् विविधांश्छागान् शशकानर्धभक्षितान् ।\nमहिषानेकशल्यांश्च मेषांश्च कृतनिष्ठितान् ॥५-११-१७॥",
        "index": 17,
        "shloka_num": 17
    },
    {
        "text": "लेह्यानुच्चावचान् पेयान् भोज्यान्युच्चावचानि च ।\nतथाम्ललवणोत्तंसैर्विविधै रागखाण्डवैः ॥५-११-१८॥",
        "index": 18,
        "shloka_num": 18
    },
    {
        "text": "महानूपुरकेयूरैरपविद्धैर्महाधनैः ।\nपानभाजनविक्षिप्तैः फलैश्च विविधैरपि ॥५-११-१९॥",
        "index": 19,
        "shloka_num": 19
    },
    {
        "text": "कृतपुष्पोपहारा भूरधिकां पुष्यति श्रियम् ।\nतत्र तत्र च विन्यस्तैः सुश्लिष्टशयनासनैः ॥५-११-२०॥",
        "index": 20,
        "shloka_num": 20
    },
    {
        "text": "पानभूमिर्विना वह्निं प्रदीप्तेवोपलक्ष्यते ।\nबहुप्रकारैर्विविधैर्वरसंस्कारसंस्कृतैः ॥५-११-२१॥",
        "index": 21,
        "shloka_num": 21
    },
    {
        "text": "मांसैः कुशलसंयुक्तैः पानभूमिगतैः पृथक् ।\nदिव्याः प्रसन्ना विविधाः सुराः कृतसुरा अपि ॥५-११-२२॥",
        "index": 22,
        "shloka_num": 22
    },
    {
        "text": "शर्करासवमाध्वीकाः पुष्पासवफलासवाः ।\nवासचूर्णैश्च विविधैर्मृष्टास्तैस्तैः पृथक् पृथक् ॥५-११-२३॥",
        "index": 23,
        "shloka_num": 23
    },
    {
        "text": "सन्तता शुशुभे भूमिर्माल्यैश्च बहुसंस्थितैः ।\nहिरण्मयैश्च कलशैर्भाजनैः स्फाटिकैरपि ॥५-११-२४॥",
        "index": 24,
        "shloka_num": 24
    },
    {
        "text": "जाम्बूनदमयैश्चान्यैः करकैरभिसंवृता ।\nराजतेषु च कुम्भेषु जाम्बूनदमयेषु च ॥५-११-२५॥",
        "index": 25,
        "shloka_num": 25
    },
    {
        "text": "पानश्रेष्ठां तथा भूमिं कपिस्तत्र ददर्श सः ।\nसोऽपश्यच्छातकुम्भानि सीधोर्मणिमयानि च ॥५-११-२६॥",
        "index": 26,
        "shloka_num": 26
    },
    {
        "text": "तानि तानि च पूर्णानि भाजनानि महाकपिः ।\nक्वचिदर्धावशेषाणि क्वचित् पीतान्यशेषतः ॥५-११-२७॥",
        "index": 27,
        "shloka_num": 27
    },
    {
        "text": "क्वचिन्नैव प्रपीतानि पानानि स ददर्श ह ।\nक्वचिद् भक्ष्यांश्च विविधान् क्वचित् पानानि भागशः ॥५-११-२८॥",
        "index": 28,
        "shloka_num": 28
    },
    {
        "text": "क्वचिदर्धावशेषाणि पश्यन् वै विचचार ह ।\nशयनान्यत्र नारीणां शून्यानि बहुधा पुनः ।\nपरस्परं समाश्लिष्य काश्चित् सुप्ता वराङ्गनाः ॥५-११-२९॥",
        "index": 29,
        "shloka_num": 29
    },
    {
        "text": "काचिच्च वस्त्रमन्यस्या अपहृत्योपगुह्य च ।\nउपगम्याबला सुप्ता निद्राबलपराजिता ॥५-११-३०॥",
        "index": 30,
        "shloka_num": 30
    },
    {
        "text": "तासामुच्छ्वासवातेन वस्त्रं माल्यं च गात्रजम् ।\nनात्यर्थं स्पन्दते चित्रं प्राप्य मन्दमिवानिलम् ॥५-११-३१॥",
        "index": 31,
        "shloka_num": 31
    },
    {
        "text": "चन्दनस्य च शीतस्य सीधोर्मधुरसस्य च ।\nविविधस्य च माल्यस्य पुष्पस्य विविधस्य च ॥५-११-३२॥",
        "index": 32,
        "shloka_num": 32
    },
    {
        "text": "बहुधा मारुतस्तस्य गन्धं विविधमुद्वहन् ।\nस्नानानां चन्दनानां च धूपानां चैव मूर्च्छितः ॥५-११-३३॥",
        "index": 33,
        "shloka_num": 33
    },
    {
        "text": "प्रववौ सुरभिर्गन्धो विमाने पुष्पके तदा ।\nश्यामावदातास्तत्रान्याः काश्चित् कृष्णा वराङ्गनाः ॥५-११-३४॥",
        "index": 34,
        "shloka_num": 34
    },
    {
        "text": "काश्चित् काञ्चनवर्णाङ्ग््यः प्रमदा राक्षसालये ।\nतासां निद्रावशत्वाच्च मदनेन विमूर्च्छितम् ॥५-११-३५॥",
        "index": 35,
        "shloka_num": 35
    },
    {
        "text": "पद्मिनीनां प्रसुप्तानां रूपमासीद् यथैव हि ।\nएवं सर्वमशेषेण रावणान्तःपुरं कपिः ।\nददर्श स महातेजा न ददर्श च जानकीम् ॥५-११-३६॥",
        "index": 36,
        "shloka_num": 36
    },
    {
        "text": "निरीक्षमाणश्च ततस्ताः स्त्रियः स महाकपिः ।\nजगाम महतीं शङ्कां धर्मसाध्वसशङ्कितः ॥५-११-३७॥",
        "index": 37,
        "shloka_num": 37
    },
    {
        "text": "परदारावरोधस्य प्रसुप्तस्य निरीक्षणम् ।\nइदं खलु ममात्यर्थं धर्मलोपं करिष्यति ॥५-११-३८॥",
        "index": 38,
        "shloka_num": 38
    },
    {
        "text": "न हि मे परदाराणां दृष्टिर्विषयवर्तिनी ।\nअयं चात्र मया दृष्टः परदारपरिग्रहः ॥५-११-३९॥",
        "index": 39,
        "shloka_num": 39
    },
    {
        "text": "तस्य प्रादुरभूच्चिन्ता पुनरन्या मनस्विनः ।\nनिश्चितैकान्तचित्तस्य कार्यनिश्चयदर्शिनी ॥५-११-४०॥",
        "index": 40,
        "shloka_num": 40
    },
    {
        "text": "कामं दृष्टा मया सर्वा विश्वस्ता रावणस्त्रियः ।\nन तु मे मनसा किञ्चिद् वैकृत्यमुपपद्यते ॥५-११-४१॥",
        "index": 41,
        "shloka_num": 41
    },
    {
        "text": "मनो हि हेतुः सर्वेषामिन्द्रियाणां प्रवर्तने ।\nशुभाशुभास्ववस्थासु तच्च मे सुव्यवस्थितम् ॥५-११-४२॥",
        "index": 42,
        "shloka_num": 42
    },
    {
        "text": "नान्यत्र हि मया शक्या वैदेही परिमार्गितुम् ।\nस्त्रियो हि स्त्रीषु दृश्यन्ते सदा सम्परिमार्गणे ॥५-११-४३॥",
        "index": 43,
        "shloka_num": 43
    },
    {
        "text": "यस्य सत्त्वस्य या योनिस्तस्यां तत् परिमार्गते ।\nन शक्यं प्रमदा नष्टा मृगीषु परिमार्गितुम् ॥५-११-४४॥",
        "index": 44,
        "shloka_num": 44
    },
    {
        "text": "तदिदं मार्गितं तावच्छुद्धेन मनसा मया ।\nरावणान्तःपुरं सर्वं दृश्यते न च जानकी ॥५-११-४५॥",
        "index": 45,
        "shloka_num": 45
    },
    {
        "text": "देवगन्धर्वकन्याश्च नागकन्याश्च वीर्यवान् ।\nअवेक्षमाणो हनुमान् नैवापश्यत जानकीम् ॥५-११-४६॥",
        "index": 46,
        "shloka_num": 46
    },
    {
        "text": "तामपश्यन् कपिस्तत्र पश्यंश्चान्या वरस्त्रियः ।\nअपक्रम्य तदा वीरः प्रस्थातुमुपचक्रमे ॥५-११-४७॥",
        "index": 47,
        "shloka_num": 47
    },
    {
        "text": "स भूयः सर्वतः श्रीमान् मारुतिर्यत्नमाश्रितः ।\nआपानभूमिमुत्सृज्य तां विचेतुं प्रचक्रमे ॥५-११-४८॥",
        "index": 48,
        "shloka_num": 48
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पानभूमिविचयः नाम एकादशः सर्गः ॥५-११॥",
        "index": 49,
        "shloka_num": null
    }
]
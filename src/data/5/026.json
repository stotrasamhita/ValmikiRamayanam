[
    {
        "text": "अथ श्रीमद्वाल्मीकीयरामायणे सुन्दरकाण्डे प्राणत्यागसम्प्रधारणम् नाम षड्विंशः सर्गः ॥५-२६॥",
        "index": 0,
        "shloka_num": null
    },
    {
        "text": "प्रसक्ताश्रुमुखी त्वेवं ब्रुवती जनकात्मजा ।\nअधोगतमुखी बाला विलप्तुमुपचक्रमे ॥५-२६-१॥",
        "index": 1,
        "shloka_num": 1
    },
    {
        "text": "उन्मत्तेव प्रमत्तेव भ्रान्तचित्तेव शोचती ।\nउपावृत्ता किशोरीव विचेष्टन्ती महीतले ॥५-२६-२॥",
        "index": 2,
        "shloka_num": 2
    },
    {
        "text": "राघवस्य प्रमत्तस्य रक्षसा कामरूपिणा ।\nरावणेन प्रमथ्याहमानीता क्रोशती बलात् ॥५-२६-३॥",
        "index": 3,
        "shloka_num": 3
    },
    {
        "text": "राक्षसीवशमापन्ना भर्त्स्यमाना च दारुणम् ।\nचिन्तयन्ती सुदुःखार्ता नाहं जीवितुमुत्सहे ॥५-२६-४॥",
        "index": 4,
        "shloka_num": 4
    },
    {
        "text": "नहि मे जीवितेनार्थो नैवार्थैर्न च भूषणैः ।\nवसन्त्या राक्षसीमध्ये विना रामं महारथम् ॥५-२६-५॥",
        "index": 5,
        "shloka_num": 5
    },
    {
        "text": "अश्मसारमिदं नूनमथवाप्यजरामरम् ।\nहृदयं मम येनेदं न दुःखेन विशीर्यते ॥५-२६-६॥",
        "index": 6,
        "shloka_num": 6
    },
    {
        "text": "धिङ्मामनार्यामसतीं याहं तेन विना कृता ।\nमुहूर्तमपि जीवामि जीवितं पापजीविका ॥५-२६-७॥",
        "index": 7,
        "shloka_num": 7
    },
    {
        "text": "चरणेनापि सव्येन न स्पृशेयं निशाचरम् ।\nरावणं किं पुनरहं कामयेयं विगर्हितम् ॥५-२६-८॥",
        "index": 8,
        "shloka_num": 8
    },
    {
        "text": "प्रत्याख्यानं न जानाति नात्मानं नात्मनः कुलम् ।\nयो नृशंसस्वभावेन मां प्रार्थयितुमिच्छति ॥५-२६-९॥",
        "index": 9,
        "shloka_num": 9
    },
    {
        "text": "छिन्ना भिन्ना प्रभिन्ना वा दीप्ता वाग्नौ प्रदीपिता ।\nरावणं नोपतिष्ठेयं किं प्रलापेन वश्चिरम् ॥५-२६-१०॥",
        "index": 10,
        "shloka_num": 10
    },
    {
        "text": "ख्यातः प्राज्ञः कृतज्ञश्च सानुक्रोशश्च राघवः ।\nसद्वृत्तो निरनुक्रोशः शङ्के मद्भाग्यसङ्क्षयात् ॥५-२६-११॥",
        "index": 11,
        "shloka_num": 11
    },
    {
        "text": "राक्षसानां जनस्थाने सहस्राणि चतुर्दश ।\nएकेनैव निरस्तानि स मां किं नाभिपद्यते ॥५-२६-१२॥",
        "index": 12,
        "shloka_num": 12
    },
    {
        "text": "निरुद्धा रावणेनाहमल्पवीर्येण रक्षसा ।\nसमर्थः खलु मे भर्ता रावणं हन्तुमाहवे ॥५-२६-१३॥",
        "index": 13,
        "shloka_num": 13
    },
    {
        "text": "विराधो दण्डकारण्ये येन राक्षसपुङ्गवः ।\nरणे रामेण निहतः स मां किं नाभिपद्यते ॥५-२६-१४॥",
        "index": 14,
        "shloka_num": 14
    },
    {
        "text": "कामं मध्ये समुद्रस्य लङ्केयं दुष्प्रधर्षणा ।\nन तु राघवबाणानां गतिरोधो भविष्यति ॥५-२६-१५॥",
        "index": 15,
        "shloka_num": 15
    },
    {
        "text": "किं नु तत् कारणं येन रामो दृढपराक्रमः ।\nरक्षसापहृतां भार्यामिष्टां यो नाभिपद्यते ॥५-२६-१६॥",
        "index": 16,
        "shloka_num": 16
    },
    {
        "text": "इहस्थां मां न जानीते शङ्के लक्ष्मणपूर्वजः ।\nजानन्नपि स तेजस्वी धर्षणां मर्षयिष्यति ॥५-२६-१७॥",
        "index": 17,
        "shloka_num": 17
    },
    {
        "text": "हृतेति मां योऽधिगत्य राघवाय निवेदयेत् ।\nगृध्रराजोऽपि स रणे रावणेन निपातितः ॥५-२६-१८॥",
        "index": 18,
        "shloka_num": 18
    },
    {
        "text": "कृतं कर्म महत् तेन मां तथाभ्यवपद्यता ।\nतिष्ठता रावणवधे वृद्धेनापि जटायुषा ॥५-२६-१९॥",
        "index": 19,
        "shloka_num": 19
    },
    {
        "text": "यदि मामिह जानीयाद् वर्तमानां हि राघवः ।\nअद्य बाणैरभिक्रुद्धः कुर्याल्लोकमराक्षसम् ॥५-२६-२०॥",
        "index": 20,
        "shloka_num": 20
    },
    {
        "text": "निर्दहेच्च पुरीं लङ्कां निर्दहेच्च महोदधिम् ।\nरावणस्य च नीचस्य कीर्तिं नाम च नाशयेत् ॥५-२६-२१॥",
        "index": 21,
        "shloka_num": 21
    },
    {
        "text": "ततो निहतनाथानां राक्षसीनां गृहे गृहे ।\nयथाहमेवं रुदती तथा भूयो न संशयः ॥५-२६-२२॥",
        "index": 22,
        "shloka_num": 22
    },
    {
        "text": "अन्विष्य रक्षसां लङ्कां कुर्याद् रामः सलक्ष्मणः ।\nनहि ताभ्यां रिपुर्दृष्टो मुहूर्तमपि जीवति ॥५-२६-२३॥",
        "index": 23,
        "shloka_num": 23
    },
    {
        "text": "चिताधूमाकुलपथा गृध्रमण्डलमण्डिता ।\nअचिरेणैव कालेन श्मशानसदृशी भवेत् ॥५-२६-२४॥",
        "index": 24,
        "shloka_num": 24
    },
    {
        "text": "अचिरेणैव कालेन प्राप्स्याम्येनं मनोरथम् ।\nदुष्प्रस्थानोऽयमाभाति सर्वेषां वो विपर्ययः ॥५-२६-२५॥",
        "index": 25,
        "shloka_num": 25
    },
    {
        "text": "यादृशानि तु दृश्यन्ते लङ्कायामशुभानि तु ।\nअचिरेणैव कालेन भविष्यति हतप्रभा ॥५-२६-२६॥",
        "index": 26,
        "shloka_num": 26
    },
    {
        "text": "नूनं लङ्का हते पापे रावणे राक्षसाधिपे ।\nशोषमेष्यति दुर्धर्षा प्रमदा विधवा यथा ॥५-२६-२७॥",
        "index": 27,
        "shloka_num": 27
    },
    {
        "text": "पुण्योत्सवसमृद्धा च नष्टभर्त्री सराक्षसा ।\nभविष्यति पुरी लङ्का नष्टभर्त्री यथाङ्गना ॥५-२६-२८॥",
        "index": 28,
        "shloka_num": 28
    },
    {
        "text": "नूनं राक्षसकन्यानां रुदतीनां गृहे गृहे ।\nश्रोष्यामि नचिरादेव दुःखार्तानामिह ध्वनिम् ॥५-२६-२९॥",
        "index": 29,
        "shloka_num": 29
    },
    {
        "text": "सान्धकारा हतद्योता हतराक्षसपुङ्गवा ।\nभविष्यति पुरी लङ्का निर्दग्धा रामसायकैः ॥५-२६-३०॥",
        "index": 30,
        "shloka_num": 30
    },
    {
        "text": "यदि नाम स शूरो मां रामो रक्तान्तलोचनः ।\nजानीयाद् वर्तमानां यां राक्षसस्य निवेशने ॥५-२६-३१॥",
        "index": 31,
        "shloka_num": 31
    },
    {
        "text": "अनेन तु नृशंसेन रावणेनाधमेन मे ।\nसमयो यस्तु निर्दिष्टस्तस्य कालोऽयमागतः ॥५-२६-३२॥",
        "index": 32,
        "shloka_num": 32
    },
    {
        "text": "स च मे विहितो मृत्युरस्मिन् दुष्टेन वर्तते ।\nअकार्यं ये न जानन्ति नैर्ऋताः पापकारिणः ॥५-२६-३३॥",
        "index": 33,
        "shloka_num": 33
    },
    {
        "text": "अधर्मात् तु महोत्पातो भविष्यति हि साम्प्रतम् ।\nनैते धर्मं विजानन्ति राक्षसाः पिशिताशनाः ॥५-२६-३४॥",
        "index": 34,
        "shloka_num": 34
    },
    {
        "text": "ध्रुवं मां प्रातराशार्थं राक्षसः कल्पयिष्यति ।\nसाहं कथं करिष्यामि तं विना प्रियदर्शनम् ॥५-२६-३५॥",
        "index": 35,
        "shloka_num": 35
    },
    {
        "text": "रामं रक्तान्तनयनमपश्यन्ती सुदुःखिता ।\nक्षिप्रं वैवस्वतं देवं पश्येयं पतिना विना ॥५-२६-३६॥",
        "index": 36,
        "shloka_num": 36
    },
    {
        "text": "नाजानाज्जीवतीं रामः स मां भरतपूर्वजः ।\nजानन्तौ तु न कुर्यातां नोर्व्यां हि परिमार्गणम् ॥५-२६-३७॥",
        "index": 37,
        "shloka_num": 37
    },
    {
        "text": "नूनं ममैव शोकेन स वीरो लक्ष्मणाग्रजः ।\nदेवलोकमितो यातस्त्यक्त्वा देहं महीतले ॥५-२६-३८॥",
        "index": 38,
        "shloka_num": 38
    },
    {
        "text": "धन्या देवाः सगन्धर्वाः सिद्धाश्च परमर्षयः ।\nमम पश्यन्ति ये वीरं रामं राजीवलोचनम् ॥५-२६-३९॥",
        "index": 39,
        "shloka_num": 39
    },
    {
        "text": "अथवा नहि तस्यार्थो धर्मकामस्य धीमतः ।\nमया रामस्य राजर्षेर्भार्यया परमात्मनः ॥५-२६-४०॥",
        "index": 40,
        "shloka_num": 40
    },
    {
        "text": "दृश्यमाने भवेत् प्रीतिः सौहृदं नास्त्यदृश्यतः ।\nनाशयन्ति कृतघ्नास्तु न रामो नाशयिष्यति ॥५-२६-४१॥",
        "index": 41,
        "shloka_num": 41
    },
    {
        "text": "किं वा मय्यगुणाः केचित् किं वा भाग्यक्षयो हि मे ।\nया हि सीता वरार्हेण हीना रामेण भामिनी ॥५-२६-४२॥",
        "index": 42,
        "shloka_num": 42
    },
    {
        "text": "श्रेयो मे जीवितान्मर्तुं विहीनाया महात्मना ।\nरामादक्लिष्टचारित्राच्छूराच्छत्रुनिबर्हणात् ॥५-२६-४३॥",
        "index": 43,
        "shloka_num": 43
    },
    {
        "text": "अथवा न्यस्तशस्त्रौ तौ वने मूलफलाशनौ ।\nभ्रातरौ हि नरश्रेष्ठौ चरन्तौ वनगोचरौ ॥५-२६-४४॥",
        "index": 44,
        "shloka_num": 44
    },
    {
        "text": "अथवा राक्षसेन्द्रेण रावणेन दुरात्मना ।\nछद्मना घातितौ शूरौ भ्रातरौ रामलक्ष्मणौ ॥५-२६-४५॥",
        "index": 45,
        "shloka_num": 45
    },
    {
        "text": "साहमेवंविधे काले मर्तुमिच्छामि सर्वतः ।\nन च मे विहितो मृत्युरस्मिन् दुःखेऽतिवर्तति ॥५-२६-४६॥",
        "index": 46,
        "shloka_num": 46
    },
    {
        "text": "धन्याः खलु महात्मानो मुनयः सत्यसम्मताः ।\nजितात्मानो महाभागा येषां न स्तः प्रियाप्रिये ॥५-२६-४७॥",
        "index": 47,
        "shloka_num": 47
    },
    {
        "text": "प्रियान्न सम्भवेद् दुःखमप्रियादधिकं भवेत् ।\nताभ्यां हि ते वियुज्यन्ते नमस्तेषां महात्मनाम् ॥५-२६-४८॥",
        "index": 48,
        "shloka_num": 48
    },
    {
        "text": "साहं त्यक्ता प्रियेणैव रामेण विदितात्मना ।\nप्राणांस्त्यक्ष्यामि पापस्य रावणस्य गता वशम् ॥५-२६-४९॥",
        "index": 49,
        "shloka_num": 49
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे प्राणत्यागसम्प्रधारणम् नाम षड्विंशः सर्गः ॥५-२६॥",
        "index": 50,
        "shloka_num": null
    }
]
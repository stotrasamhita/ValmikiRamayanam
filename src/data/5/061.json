[
    {
        "text": "अथ श्रीमद्वाल्मीकीयरामायणे सुन्दरकाण्डे मधुवनप्रवेशः नाम एकषष्ठितमः सर्गः ॥५-६१॥",
        "index": 0,
        "shloka_num": null
    },
    {
        "text": "ततो जाम्बवतो वाक्यमगृह्णन्त वनौकसः ।\nअङ्गदप्रमुखा वीरा हनूमांश्च महाकपिः ॥५-६१-१॥",
        "index": 1,
        "shloka_num": 1
    },
    {
        "text": "प्रीतिमन्तस्ततः सर्वे वायुपुत्रपुरःसराः ।\nमहेन्द्राग्रात् समुत्पत्य पुप्लुवुः प्लवगर्षभाः ॥५-६१-२॥",
        "index": 2,
        "shloka_num": 2
    },
    {
        "text": "मेरुमन्दरसङ्काशा मत्ता इव महागजाः ।\nछादयन्त इवाकाशं महाकाया महाबलाः ॥५-६१-३॥",
        "index": 3,
        "shloka_num": 3
    },
    {
        "text": "सभाज्यमानं भूतैस्तमात्मवन्तं महाबलम् ।\nहनूमन्तं महावेगं वहन्त इव दृष्टिभिः ॥५-६१-४॥",
        "index": 4,
        "shloka_num": 4
    },
    {
        "text": "राघवे चार्थनिर्वृत्तिं कर्तुं च परमं यशः ।\nसमाधाय समृद्धार्थाः कर्मसिद्धिभिरुन्नताः ॥५-६१-५॥",
        "index": 5,
        "shloka_num": 5
    },
    {
        "text": "प्रियाख्यानोन्मुखाः सर्वे सर्वे युद्धाभिनन्दिनः ।\nसर्वे रामप्रतीकारे निश्चितार्था मनस्विनः ॥५-६१-६॥",
        "index": 6,
        "shloka_num": 6
    },
    {
        "text": "प्लवमानाः खमाप्लुत्य ततस्ते काननौकसः ।\nनन्दनोपममासेदुर्वनं द्रुमशतायुतम् ॥५-६१-७॥",
        "index": 7,
        "shloka_num": 7
    },
    {
        "text": "यत् तन्मधुवनं नाम सुग्रीवस्याभिरक्षितम् ।\nअधृष्यं सर्वभूतानां सर्वभूतमनोहरम् ॥५-६१-८॥",
        "index": 8,
        "shloka_num": 8
    },
    {
        "text": "यद् रक्षति महावीरः सदा दधिमुखः कपिः ।\nमातुलः कपिमुख्यस्य सुग्रीवस्य महात्मनः ॥५-६१-९॥",
        "index": 9,
        "shloka_num": 9
    },
    {
        "text": "ते तद् वनमुपागम्य बभूवुः परमोत्कटाः ।\nवानरा वानरेन्द्रस्य मनःकान्तं महावनम् ॥५-६१-१०॥",
        "index": 10,
        "shloka_num": 10
    },
    {
        "text": "ततस्ते वानरा हृष्टा दृष्ट्वा मधुवनं महत् ।\nकुमारमभ्ययाचन्त मधूनि मधुपिङ्गलाः ॥५-६१-११॥",
        "index": 11,
        "shloka_num": 11
    },
    {
        "text": "ततः कुमारस्तान् वृद्धाञ्जाम्बवत्प्रमुखान् कपीन् ।\nअनुमान्य ददौ तेषां निसर्गं मधुभक्षणे ॥५-६१-१२॥",
        "index": 12,
        "shloka_num": 12
    },
    {
        "text": "ते निसृष्टाः कुमारेण धीमता वालिसूनुना ।\nहरयः समपद्यन्त द्रुमान् मधुकराकुलान् ॥५-६१-१३॥",
        "index": 13,
        "shloka_num": 13
    },
    {
        "text": "भक्षयन्तः सुगन्धीनि मूलानि च फलानि च ।\nजग्मुः प्रहर्षं ते सर्वे बभूवुश्च मदोत्कटाः ॥५-६१-१४॥",
        "index": 14,
        "shloka_num": 14
    },
    {
        "text": "ततश्चानुमताः सर्वे सुसंहृष्टा वनौकसः ।\nमुदिताश्च ततस्ते च प्रनृत्यन्ति ततस्ततः ॥५-६१-१५॥",
        "index": 15,
        "shloka_num": 15
    },
    {
        "text": "गायन्ति केचित् प्रहसन्ति केचिन्नृत्यन्ति केचित् प्रणमन्ति केचित् ।\nपतन्ति केचित् प्रचरन्ति केचित् प्लवन्ति केचित् प्रलपन्ति केचित् ॥५-६१-१६॥",
        "index": 16,
        "shloka_num": 16
    },
    {
        "text": "परस्परं केचिदुपाश्रयन्ति परस्परं केचिदतिब्रुवन्ति ।\nद्रुमाद् द्रुमं केचिदभिद्रवन्ति क्षितौ नगाग्रान्निपतन्ति केचित् ॥५-६१-१७॥",
        "index": 17,
        "shloka_num": 17
    },
    {
        "text": "महीतलात् केचिदुदीर्णवेगा महाद्रुमाग्राण्यभिसम्पतन्ति ।\nगायन्तमन्यः प्रहसन्नुपैति हसन्तमन्यः प्ररुदन्नुपैति ॥५-६१-१८॥",
        "index": 18,
        "shloka_num": 18
    },
    {
        "text": "तुदन्तमन्यः प्रणदन्नुपैति समाकुलं तत् कपिसैन्यमासीत् ।\nन चात्र कश्चिन्न बभूव मत्तो न चात्र कश्चिन्न बभूव दृप्तः ॥५-६१-१९॥",
        "index": 19,
        "shloka_num": 19
    },
    {
        "text": "ततो वनं तत् परिभक्ष्यमाणं द्रुमांश्च विध्वंसितपत्रपुष्पान् ।\nसमीक्ष्य कोपाद् दधिवक्त्रनामा निवारयामास कपिः कपींस्तान् ॥५-६१-२०॥",
        "index": 20,
        "shloka_num": 20
    },
    {
        "text": "स तैः प्रवृद्धैः परिभर्त्स्यमानो वनस्य गोप्ता हरिवृद्धवीरः ।\nचकार भूयो मतिमुग्रतेजा वनस्य रक्षां प्रति वानरेभ्यः ॥५-६१-२१॥",
        "index": 21,
        "shloka_num": 21
    },
    {
        "text": "उवाच कांश्चित् परुषाण्यभीतमसक्तमन्यांश्च तलैर्जघान ।\nसमेत्य कैश्चित् कलहं चकार तथैव साम्नोपजगाम कांश्चित् ॥५-६१-२२॥",
        "index": 22,
        "shloka_num": 22
    },
    {
        "text": "स तैर्मदादप्रतिवार्यवेगैर्बलाच्च तेन प्रतिवार्यमाणैः ।\nप्रधर्षणे त्यक्तभयैः समेत्य प्रकृष्यते चाप्यनवेक्ष्य दोषम् ॥५-६१-२३॥",
        "index": 23,
        "shloka_num": 23
    },
    {
        "text": "नखैस्तुदन्तो दशनैर्दशन्तस्तलैश्च पादैश्च समापयन्तः ।\nमदात् कपिं ते कपयः समन्तान्महावनं निर्विषयं च चक्रुः ॥५-६१-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे मधुवनप्रवेशः नाम एकषष्ठितमः सर्गः ॥५-६१॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे सुन्दरकाण्डे अङ्गदजाम्बवत्संवादः नाम षष्ठितमः सर्गः ॥५-६०॥",
        "index": 0,
        "shloka_num": null
    },
    {
        "text": "तस्य तद् वचनं श्रुत्वा वालिसूनुरभाषत ।\nअश्विपुत्रौ महावेगौ बलवन्तौ प्लवङ्गमौ ॥५-६०-१॥",
        "index": 1,
        "shloka_num": 1
    },
    {
        "text": "पितामहवरोत्सेकात् परमं दर्पमास्थितौ ।\nअश्विनोर्माननार्थं हि सर्वलोकपितामहः ॥५-६०-२॥",
        "index": 2,
        "shloka_num": 2
    },
    {
        "text": "सर्वावध्यत्वमतुलमनयोर्दत्तवान् पुरा ।\nवरोत्सेकेन मत्तौ च प्रमथ्य महतीं चमूम् ॥५-६०-३॥",
        "index": 3,
        "shloka_num": 3
    },
    {
        "text": "सुराणाममृतं वीरौ पीतवन्तौ महाबलौ ।\nएतावेव हि सङ्क्रुद्धौ सवाजिरथकुञ्जराम् ॥५-६०-४॥",
        "index": 4,
        "shloka_num": 4
    },
    {
        "text": "लङ्कां नाशयितुं शक्तौ सर्वे तिष्ठन्तु वानराः ।\nअहमेकोऽपि पर्याप्तः सराक्षसगणां पुरीम् ॥५-६०-५॥",
        "index": 5,
        "shloka_num": 5
    },
    {
        "text": "तां लङ्कां तरसा हन्तुं रावणं च महाबलम् ।\nकिं पुनः सहितो वीरैर्बलवद्भिः कृतात्मभिः ॥५-६०-६॥",
        "index": 6,
        "shloka_num": 6
    },
    {
        "text": "कृतास्त्रैः प्लवगैः शक्तैर्भवद्भिर्विजयैषिभिः ।\nवायुसूनोर्बलेनैव दग्धा लङ्केति नः श्रुतम् ॥५-६०-७॥",
        "index": 7,
        "shloka_num": 7
    },
    {
        "text": "दृष्टा देवी न चानीता इति तत्र निवेदितुम् ।\nन युक्तमिव पश्यामि भवद्भिः ख्यातपौरुषैः ॥५-६०-८॥",
        "index": 8,
        "shloka_num": 8
    },
    {
        "text": "नहि वः प्लवने कश्चिन्नापि कश्चित् पराक्रमे ।\nतुल्यः सामरदैत्येषु लोकेषु हरिसत्तमाः ॥५-६०-९॥",
        "index": 9,
        "shloka_num": 9
    },
    {
        "text": "जित्वा लङ्कां सरक्षौघां हत्वा तं रावणं रणे ।\nसीतामादाय गच्छामः सिद्धार्था हृष्टमानसाः ॥५-६०-१०॥",
        "index": 10,
        "shloka_num": 10
    },
    {
        "text": "तेष्वेवं हतवीरेषु राक्षसेषु हनूमता ।\nकिमन्यदत्र कर्तव्यं गृहीत्वा याम जानकीम् ॥५-६०-११॥",
        "index": 11,
        "shloka_num": 11
    },
    {
        "text": "रामलक्ष्मणयोर्मध्ये न्यस्याम जनकात्मजाम् ।\nकिं व्यलीकैस्तु तान् सर्वान् वानरान् वानरर्षभान् ॥५-६०-१२॥",
        "index": 12,
        "shloka_num": 12
    },
    {
        "text": "वयमेव हि गत्वा तान् हत्वा राक्षसपुङ्गवान् ।\nराघवं द्रष्टुमर्हामः सुग्रीवं सहलक्ष्मणम् ॥५-६०-१३॥",
        "index": 13,
        "shloka_num": 13
    },
    {
        "text": "तमेवं कृतसङ्कल्पं जाम्बवान् हरिसत्तमः ।\nउवाच परमप्रीतो वाक्यमर्थवदर्थवित् ॥५-६०-१४॥",
        "index": 14,
        "shloka_num": 14
    },
    {
        "text": "नैषा बुद्धिर्महाबुद्धे यद् ब्रवीषि महाकपे ।\nविचेतुं वयमाज्ञप्ता दक्षिणां दिशमुत्तमाम् ॥५-६०-१५॥",
        "index": 15,
        "shloka_num": 15
    },
    {
        "text": "नानेतुं कपिराजेन नैव रामेण धीमता ।\nकथञ्चिन्निर्जितां सीतामस्माभिर्नाभिरोचयेत् ॥५-६०-१६॥",
        "index": 16,
        "shloka_num": 16
    },
    {
        "text": "राघवो नृपशार्दूलः कुलं व्यपदिशन् स्वकम् ।\nप्रतिज्ञाय स्वयं राजा सीताविजयमग्रतः ॥५-६०-१७॥",
        "index": 17,
        "shloka_num": 17
    },
    {
        "text": "सर्वेषां कपिमुख्यानां कथं मिथ्या करिष्यति ।\nविफलं कर्म च कृतं भवेत् तुष्टिर्न तस्य च ॥५-६०-१८॥",
        "index": 18,
        "shloka_num": 18
    },
    {
        "text": "वृथा च दर्शितं वीर्यं भवेद् वानरपुङ्गवाः ।\nतस्माद् गच्छाम वै सर्वे यत्र रामः सलक्ष्मणः ।\nसुग्रीवश्च महातेजाः कार्यस्यास्य निवेदने ॥५-६०-१९॥",
        "index": 19,
        "shloka_num": 19
    },
    {
        "text": "न तावदेषा मतिरक्षमा नो यथा भवान् पश्यति राजपुत्र ।\nयथा तु रामस्य मतिर्निविष्टा तथा भवान् पश्यतु कार्यसिद्धिम् ॥५-६०-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अङ्गदजाम्बवत्संवादः नाम षष्ठितमः सर्गः ॥५-६०॥",
        "index": 21,
        "shloka_num": null
    }
]
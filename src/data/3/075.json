[
    {
        "text": "अथ श्रीमद्वाल्मीकीयरामायणे अरण्यकाण्डे पम्पादर्शनम् नाम पञ्चसप्ततितमः सर्गः ॥३-७५॥",
        "index": 0,
        "shloka_num": null
    },
    {
        "text": "दिवं तु तस्यां यातायां शबर्यां स्वेन तेजसा ।\nलक्ष्मणेन सह भ्रात्रा चिन्तयामास राघवः ॥३-७५-१॥",
        "index": 1,
        "shloka_num": 1
    },
    {
        "text": "चिन्तयित्वा तु धर्मात्मा प्रभावं तं महात्मनाम् ।\nहितकारिणमेकाग्रं लक्ष्मणं राघवोऽब्रवीत् ॥३-७५-२॥",
        "index": 2,
        "shloka_num": 2
    },
    {
        "text": "दृष्टो मयाऽऽश्रमः सौम्य बह्वाश्चर्यः कृतात्मनाम् ।\nविश्वस्तमृगशार्दूलो नानाविहगसेवितः ॥३-७५-३॥",
        "index": 3,
        "shloka_num": 3
    },
    {
        "text": "सप्तानां च समुद्राणां तेषां तीर्थेषु लक्ष्मण ।\nउपस्पृष्टं च विधिवत् पितरश्चापि तर्पिताः ॥३-७५-४॥",
        "index": 4,
        "shloka_num": 4
    },
    {
        "text": "प्रणष्टमशुभं यन्नः कल्याणं समुपस्थितम् ।\nतेन त्वेतत् प्रहृष्टं मे मनो लक्ष्मण सम्प्रति ॥३-७५-५॥",
        "index": 5,
        "shloka_num": 5
    },
    {
        "text": "हृदये मे नरव्याघ्र शुभमाविर्भविष्यति ।\nतदागच्छ गमिष्यावः पम्पां तां प्रियदर्शनाम् ॥३-७५-६॥",
        "index": 6,
        "shloka_num": 6
    },
    {
        "text": "ऋष्यमूको गिरिर्यत्र नातिदूरे प्रकाशते ।\nयस्मिन् वसति धर्मात्मा सुग्रीवोंऽशुमतः सुतः ॥३-७५-७॥",
        "index": 7,
        "shloka_num": 7
    },
    {
        "text": "नित्यं वालिभयात् त्रस्तश्चतुर्भिः सह वानरैः ।\nअहं त्वरे च तं द्रष्टुं सुग्रीवं वानरर्षभम् ॥३-७५-८॥",
        "index": 8,
        "shloka_num": 8
    },
    {
        "text": "तदधीनं हि मे कार्यं सीतायाः परिमार्गणम् ।\nइति ब्रुवाणं तं वीरं सौमित्रिरिदमब्रवीत् ॥३-७५-९॥",
        "index": 9,
        "shloka_num": 9
    },
    {
        "text": "गच्छावस्त्वरितं तत्र ममापि त्वरते मनः ।\nआश्रमात्तु ततस्तस्मान्निष्क्रम्य स विशाम्पतिः ॥३-७५-१०॥",
        "index": 10,
        "shloka_num": 10
    },
    {
        "text": "आजगाम ततः पम्पां लक्ष्मणेन सह प्रभुः ।\nसमीक्षमाणः पुष्पाढ्यं सर्वतो विपुलद्रुमम् ॥३-७५-११॥",
        "index": 11,
        "shloka_num": 11
    },
    {
        "text": "कोयष्टिभिश्चार्जुनकैः शतपत्रैश्च कीरकैः ।\nएतैश्चान्यैश्च बहुभिर्नादितं तद् वनं महत् ॥३-७५-१२॥",
        "index": 12,
        "shloka_num": 12
    },
    {
        "text": "स रामो विविधान् वृक्षान् सरांसि विविधानि च ।\nपश्यन् कामाभिसंतप्तो जगाम परमं ह्रदम् ॥३-७५-१३॥",
        "index": 13,
        "shloka_num": 13
    },
    {
        "text": "स तामासाद्य वै रामो दूरात् पानीयवाहिनीम् ।\nमतङ्गसरसं नाम ह्रदं समवगाहत ॥३-७५-१४॥",
        "index": 14,
        "shloka_num": 14
    },
    {
        "text": "तत्र जग्मतुरव्यग्रौ राघवौ हि समाहितौ ।\nस तु शोकसमाविष्टो रामो दशरथात्मजः ॥३-७५-१५॥",
        "index": 15,
        "shloka_num": 15
    },
    {
        "text": "विवेश नलिनीं रम्यां पंकजैश्च समावृताम् ।\nतिलकाशोकपुंनागबकुलोद्दालकाशिनीम् ॥३-७५-१६॥",
        "index": 16,
        "shloka_num": 16
    },
    {
        "text": "रम्योपवनसम्बाधां पद्मसम्पीडितोदकाम् ।\nस्फटिकोपमतोयां तां श्लक्ष्णवालुकसंतताम् ॥३-७५-१७॥",
        "index": 17,
        "shloka_num": 17
    },
    {
        "text": "मत्स्यकच्छपसम्बाधां तीरस्थद्रुमशोभिताम् ।\nसखीभिरिव संयुक्तां लताभिरनुवेष्टिताम् ॥३-७५-१८॥",
        "index": 18,
        "shloka_num": 18
    },
    {
        "text": "किंनरोरगगन्धर्वयक्षराक्षससेविताम् ।\nनानाद्रुमलताकीर्णां शीतवारिनिधिं शुभाम् ॥३-७५-१९॥",
        "index": 19,
        "shloka_num": 19
    },
    {
        "text": "पद्मसौगन्धिकैस्ताम्रां शुक्लां कुमुदमण्डलैः ।\nनीलां कुवलयोद्घाटैर्बहुवर्णां कुथामिव ॥३-७५-२०॥",
        "index": 20,
        "shloka_num": 20
    },
    {
        "text": "अरविन्दोत्पलवतीं पद्मसौगन्धिकायुताम् ।\nपुष्पिताम्रवणोपेतां बर्हिणोद्घुष्टनादिताम् ॥३-७५-२१॥",
        "index": 21,
        "shloka_num": 21
    },
    {
        "text": "स तां दृष्ट्वा ततः पम्पां रामः सौमित्रिणा सह ।\nविललाप च तेजस्वी रामो दशरथात्मजः ॥३-७५-२२॥",
        "index": 22,
        "shloka_num": 22
    },
    {
        "text": "तिलकैर्बीजपूरैश्च वटैः शुक्लद्रुमैस्तथा ।\nपुष्पितैः करवीरैश्च पुंनागैश्च सुपुष्पितैः ॥३-७५-२३॥",
        "index": 23,
        "shloka_num": 23
    },
    {
        "text": "मालतीकुन्दगुल्मैश्च भण्डीरैर्निचुलैस्तथा ।\nअशोकैः सप्तपर्णैश्च कतकैरतिमुक्तकैः ॥३-७५-२४॥",
        "index": 24,
        "shloka_num": 24
    },
    {
        "text": "अन्यैश्च विविधैर्वृक्षैः प्रमदामिव शोभिताम् ।\nअस्यास्तीरे तु पूर्वोक्तः पर्वतो धातुमण्डितः ॥३-७५-२५॥",
        "index": 25,
        "shloka_num": 25
    },
    {
        "text": "ऋष्यमूक इति ख्यातश्चित्रपुष्पितपादपः ।\nहरिर्ऋक्षरजोनाम्नः पुत्रस्तस्य महात्मनः ॥३-७५-२६॥",
        "index": 26,
        "shloka_num": 26
    },
    {
        "text": "अध्यास्ते तु महावीर्यः सुग्रीव इति विश्रुतः ।\nसुग्रीवमभिगच्छ त्वं वानरेन्द्रं नरर्षभ ॥३-७५-२७॥",
        "index": 27,
        "shloka_num": 27
    },
    {
        "text": "इत्युवाच पुनर्वाक्यं लक्ष्मणं सत्यविक्रमः ।\nकथं मया विना सीतां शक्यं लक्ष्मण जीवितुम् ॥३-७५-२८॥",
        "index": 28,
        "shloka_num": 28
    },
    {
        "text": "इत्येवमुक्त्वा मदनाभिपीडितः स लक्ष्मणं वाक्यमनन्यचेतनः ।\nविवेश पम्पां नलिनीमनोरमां तमुत्तमं शोकमुदीरयाणः ॥३-७५-२९॥",
        "index": 29,
        "shloka_num": 29
    },
    {
        "text": "क्रमेण गत्वा प्रविलोकयन् वनं ददर्श पम्पां शुभदर्शकाननाम् ।\nअनेकनानाविधपक्षिसंकुलां विवेश रामः सह लक्ष्मणेन ॥३-७५-३०॥",
        "index": 30,
        "shloka_num": 30
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे पम्पादर्शनम् नाम पञ्चसप्ततितमः सर्गः ॥३-७५॥",
        "index": 31,
        "shloka_num": null
    }
]
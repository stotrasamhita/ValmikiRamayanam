[
    {
        "text": "अथ श्रीमद्वाल्मीकीयरामायणे अरण्यकाण्डे क्रोधसंहारप्रार्थना नाम पञ्चषष्ठितमः सर्गः ॥३-६५॥",
        "index": 0,
        "shloka_num": null
    },
    {
        "text": "तप्यमानं तदा रामं सीताहरणकर्शितम् ।\nलोकानामभवे युक्तं सांवर्तकमिवानलम् ॥३-६५-१॥",
        "index": 1,
        "shloka_num": 1
    },
    {
        "text": "वीक्षमाणं धनुः सज्यं निःश्वसन्तं पुनः पुनः ।\nदग्धुकामं जगत् सर्वं युगान्ते च यथा हरम् ॥३-६५-२॥",
        "index": 2,
        "shloka_num": 2
    },
    {
        "text": "अदृष्टपूर्वं संक्रुद्धं दृष्ट्वा रामं स लक्ष्मणः ।\nअब्रवीत् प्राञ्जलिर्वाक्यं मुखेन परिशुष्यता ॥३-६५-३॥",
        "index": 3,
        "shloka_num": 3
    },
    {
        "text": "पुरा भूत्वा मृदुर्दान्तः सर्वभूतहिते रतः ।\nन क्रोधवशमापन्नः प्रकृतिं हातुमर्हसि ॥३-६५-४॥",
        "index": 4,
        "shloka_num": 4
    },
    {
        "text": "चन्द्रे लक्ष्मीः प्रभा सूर्ये गतिर्वायौ भुवि क्षमा ।\nएतच्च नियतं नित्यं त्वयि चानुत्तमं यशः ॥३-६५-५॥",
        "index": 5,
        "shloka_num": 5
    },
    {
        "text": "एकस्य नापराधेन लोकान् हन्तुं त्वमर्हसि ।\nननु जानामि कस्यायं भग्नः सांग्रामिको रथः ॥३-६५-६॥",
        "index": 6,
        "shloka_num": 6
    },
    {
        "text": "केन वा कस्य वा हेतोः सयुगः सपरिच्छदः ।\nखुरनेमिक्षतश्चायं सिक्तो रुधिरबिन्दुभिः ॥३-६५-७॥",
        "index": 7,
        "shloka_num": 7
    },
    {
        "text": "देशो निर्वृत्तसंग्रामः सुघोरः पार्थिवात्मज ।\nएकस्य तु विमर्दोऽयं न द्वयोर्वदतां वर ॥३-६५-८॥",
        "index": 8,
        "shloka_num": 8
    },
    {
        "text": "नहि वृत्तं हि पश्यामि बलस्य महतः पदम् ।\nनैकस्य तु कृते लोकान् विनाशयितुमर्हसि ॥३-६५-९॥",
        "index": 9,
        "shloka_num": 9
    },
    {
        "text": "युक्तदण्डा हि मृदवः प्रशान्ता वसुधाधिपाः ।\nसदा त्वं सर्वभूतानां शरण्यः परमा गतिः ॥३-६५-१०॥",
        "index": 10,
        "shloka_num": 10
    },
    {
        "text": "को नु दारप्रणाशं ते साधु मन्येत राघव ।\nसरितः सागराः शैला देवगन्धर्वदानवाः ॥३-६५-११॥",
        "index": 11,
        "shloka_num": 11
    },
    {
        "text": "नालं ते विप्रियं कर्तुं दीक्षितस्येव साधवः ।\nयेन राजन् हृता सीता तमन्वेषितुमर्हसि ॥३-६५-१२॥",
        "index": 12,
        "shloka_num": 12
    },
    {
        "text": "मद्द्वितीयो धनुष्पाणिः सहायैः परमर्षिभिः ।\nसमुद्रं वा विचेष्यामः पर्वतांश्च वनानि च ॥३-६५-१३॥",
        "index": 13,
        "shloka_num": 13
    },
    {
        "text": "गुहाश्च विविधा घोराः पद्मिन्यो विविधास्तथा ।\nदेवगन्धर्वलोकांश्च विचेष्यामः समाहिताः ॥३-६५-१४॥",
        "index": 14,
        "shloka_num": 14
    },
    {
        "text": "यावन्नाधिगमिष्यामस्तव भार्यापहारिणम् ।\nन चेत् साम्ना प्रदास्यन्ति पत्नीं ते त्रिदशेश्वराः ।\nकोसलेन्द्र ततः पश्चात् प्राप्तकालं करिष्यसि ॥३-६५-१५॥",
        "index": 15,
        "shloka_num": 15
    },
    {
        "text": "शीलेन साम्ना विनयेन सीतां नयेन न प्राप्स्यसि चेन्नरेन्द्र ।\nततः समुत्सादय हेमपुङ्खैर्महेन्द्रवज्रप्रतिमैः शरौघैः ॥३-६५-१६॥",
        "index": 16,
        "shloka_num": 16
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे क्रोधसंहारप्रार्थना नाम पञ्चषष्ठितमः सर्गः ॥३-६५॥",
        "index": 17,
        "shloka_num": null
    }
]
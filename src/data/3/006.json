[
    {
        "text": "अथ श्रीमद्वाल्मीकीयरामायणे अरण्यकाण्डे रक्षोवधप्रतिज्ञानम् नाम षष्ठः सर्गः ॥३-६॥",
        "index": 0,
        "shloka_num": null
    },
    {
        "text": "शरभङ्गे दिवं प्राप्ते मुनिसङ्घाः समागताः ।\nअभ्यगच्छन्त काकुत्स्थं रामं ज्वलिततेजसम् ॥३-६-१॥",
        "index": 1,
        "shloka_num": 1
    },
    {
        "text": "वैखानसा वालखिल्याः सम्प्रक्षाला मरीचिपाः ।\nअश्मकुट्टाश्च बहवः पत्राहाराश्च तापसाः ॥३-६-२॥",
        "index": 2,
        "shloka_num": 2
    },
    {
        "text": "दन्तोलूखलिनश्चैव तथैवोन्मज्जकाः परे ।\nगात्रशय्या अशय्याश्च तथैवानवकाशिकाः ॥३-६-३॥",
        "index": 3,
        "shloka_num": 3
    },
    {
        "text": "मुनयः सलिलाहारा वायुभक्षास्तथापरे ।\nआकाशनिलयाश्चैव तथा स्थण्डिलशायिनः ॥३-६-४॥",
        "index": 4,
        "shloka_num": 4
    },
    {
        "text": "तथोर्ध्ववासिनो दान्तास्तथाऽऽर्द्रपटवाससः ।\nसजपाश्च तपोनिष्ठास्तथा पञ्चतपोऽन्विताः ॥३-६-५॥",
        "index": 5,
        "shloka_num": 5
    },
    {
        "text": "सर्वे ब्राह्म्या श्रिया युक्ता दृढयोगसमाहिताः ।\nशरभङ्गाश्रमे राममभिजग्मुश्च तापसाः ॥३-६-६॥",
        "index": 6,
        "shloka_num": 6
    },
    {
        "text": "अभिगम्य च धर्मज्ञा रामं धर्मभृतां वरम् ।\nऊचुः परमधर्मज्ञमृषिसङ्घाः समागताः ॥३-६-७॥",
        "index": 7,
        "shloka_num": 7
    },
    {
        "text": "त्वमिक्ष्वाकुकुलस्यास्य पृथिव्याश्च महारथः ।\nप्रधानश्चापि नाथश्च देवानां मघवानिव ॥३-६-८॥",
        "index": 8,
        "shloka_num": 8
    },
    {
        "text": "विश्रुतस्त्रिषु लोकेषु यशसा विक्रमेण च ।\nपितृव्रतत्वं सत्यं च त्वयि धर्मश्च पुष्कलः ॥३-६-९॥",
        "index": 9,
        "shloka_num": 9
    },
    {
        "text": "त्वामासाद्य महात्मानं धर्मज्ञं धर्मवत्सलम् ।\nअर्थित्वान्नाथ वक्ष्यामस्तच्च नः क्षन्तुमर्हसि ॥३-६-१०॥",
        "index": 10,
        "shloka_num": 10
    },
    {
        "text": "अधर्मः सुमहान् नाथ भवेत् तस्य तु भूपतेः ।\nयो हरेद् बलिषड्भागं न च रक्षति पुत्रवत् ॥३-६-११॥",
        "index": 11,
        "shloka_num": 11
    },
    {
        "text": "युञ्जानः स्वानिव प्राणान् प्राणैरिष्टान् सुतानिव ।\nनित्ययुक्तः सदा रक्षन् सर्वान् विषयवासिनः ॥३-६-१२॥",
        "index": 12,
        "shloka_num": 12
    },
    {
        "text": "प्राप्नोति शाश्वतीं राम कीर्तिं स बहुवार्षिकीम् ।\nब्रह्मणः स्थानमासाद्य तत्र चापि महीयते ॥३-६-१३॥",
        "index": 13,
        "shloka_num": 13
    },
    {
        "text": "यत् करोति परं धर्मं मुनिर्मूलफलाशनः ।\nतत्र राज्ञश्चतुर्भागः प्रजा धर्मेण रक्षतः ॥३-६-१४॥",
        "index": 14,
        "shloka_num": 14
    },
    {
        "text": "सोऽयं ब्राह्मणभूयिष्ठो वानप्रस्थगणो महान् ।\nत्वन्नाथोऽनाथवद् राम राक्षसैर्हन्यते भृशम् ॥३-६-१५॥",
        "index": 15,
        "shloka_num": 15
    },
    {
        "text": "एहि पश्य शरीराणि मुनीनां भावितात्मनाम् ।\nहतानां राक्षसैर्घोरैर्बहूनां बहुधा वने ॥३-६-१६॥",
        "index": 16,
        "shloka_num": 16
    },
    {
        "text": "पम्पानदीनिवासानामनुमन्दाकिनीमपि ।\nचित्रकूटालयानां च क्रियते कदनं महत् ॥३-६-१७॥",
        "index": 17,
        "shloka_num": 17
    },
    {
        "text": "एवं वयं न मृष्यामो विप्रकारं तपस्विनाम् ।\nक्रियमाणं वने घोरं रक्षोभिर्भीमकर्मभिः ॥३-६-१८॥",
        "index": 18,
        "shloka_num": 18
    },
    {
        "text": "ततस्त्वां शरणार्थं च शरण्यं समुपस्थिताः ।\nपरिपालय नो राम वध्यमानान् निशाचरैः ॥३-६-१९॥",
        "index": 19,
        "shloka_num": 19
    },
    {
        "text": "परा त्वत्तो गतिर्वीर पृथिव्यां नोपपद्यते ।\nपरिपालय नः सर्वान् राक्षसेभ्यो नृपात्मज ॥३-६-२०॥",
        "index": 20,
        "shloka_num": 20
    },
    {
        "text": "एतच्छ्रुत्वा तु काकुत्स्थस्तापसानां तपस्विनाम् ।\nइदं प्रोवाच धर्मात्मा सर्वानेव तपस्विनः ॥३-६-२१॥",
        "index": 21,
        "shloka_num": 21
    },
    {
        "text": "नैवमर्हथ मां वक्तुमाज्ञाप्योऽहं तपस्विनाम् ।\nकेवलेन स्वकार्येण प्रवेष्टव्यं वनं मया ॥३-६-२२॥",
        "index": 22,
        "shloka_num": 22
    },
    {
        "text": "विप्रकारमपाक्रष्टुं राक्षसैर्भवतामिमम् ।\nपितुस्तु निर्देशकरः प्रविष्टोऽहमिदं वनम् ॥३-६-२३॥",
        "index": 23,
        "shloka_num": 23
    },
    {
        "text": "भवतामर्थसिद्ध्यर्थमागतोऽहं यदृच्छया ।\nतस्य मेऽयं वने वासो भविष्यति महाफलः ॥३-६-२४॥",
        "index": 24,
        "shloka_num": 24
    },
    {
        "text": "तपस्विनां रणे शत्रून् हन्तुमिच्छामि राक्षसान् ।\nपश्यन्तु वीर्यमृषयः सभ्रातुर्मे तपोधनाः ॥३-६-२५॥",
        "index": 25,
        "shloka_num": 25
    },
    {
        "text": "दत्त्वा वरं चापि तपोधनानां धर्मे धृतात्मा सह लक्ष्मणेन ।\nतपोधनैश्चापि सहार्यदत्तः सुतीक्ष्णमेवाभिजगाम वीरः ॥३-६-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रक्षोवधप्रतिज्ञानम् नाम षष्ठः सर्गः ॥३-६॥",
        "index": 27,
        "shloka_num": null
    }
]
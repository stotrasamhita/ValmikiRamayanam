[
    {
        "text": "अथ श्रीमद्वाल्मीकीयरामायणे अरण्यकाण्डे त्रिशिरोवधः नाम सप्तविंशः सर्गः ॥३-२७॥",
        "index": 0,
        "shloka_num": null
    },
    {
        "text": "खरं तु रामाभिमुखं प्रयान्तं वाहिनीपतिः ।\nराक्षसस्त्रिशिरा नाम संनिपत्येदमब्रवीत् ॥३-२७-१॥",
        "index": 1,
        "shloka_num": 1
    },
    {
        "text": "मां नियोजय विक्रान्तं त्वं निवर्तस्व साहसात् ।\nपश्य रामं महाबाहुं संयुगे विनिपातितम् ॥३-२७-२॥",
        "index": 2,
        "shloka_num": 2
    },
    {
        "text": "प्रतिजानामि ते सत्यमायुधं चाहमालभे ।\nयथा रामं वधिष्यामि वधार्हं सर्वरक्षसाम् ॥३-२७-३॥",
        "index": 3,
        "shloka_num": 3
    },
    {
        "text": "अहं वास्य रणे मृत्युरेष वा समरे मम ।\nविनिवर्त्य रणोत्साहं मुहूर्तं प्राश्निको भव ॥३-२७-४॥",
        "index": 4,
        "shloka_num": 4
    },
    {
        "text": "प्रहृष्टो वा हते रामे जनस्थानं प्रयास्यसि ।\nमयि वा निहते रामं संयुगाय प्रयास्यसि ॥३-२७-५॥",
        "index": 5,
        "shloka_num": 5
    },
    {
        "text": "खरस्त्रिशिरसा तेन मृत्युलोभात् प्रसादितः ।\nगच्छ युध्येत्यनुज्ञातो राघवाभिमुखो ययौ ॥३-२७-६॥",
        "index": 6,
        "shloka_num": 6
    },
    {
        "text": "त्रिशिरास्तु रथेनैव वाजियुक्तेन भास्वता ।\nअभ्यद्रवद् रणे रामं त्रिशृङ्ग इव पर्वतः ॥३-२७-७॥",
        "index": 7,
        "shloka_num": 7
    },
    {
        "text": "शरधारासमूहान् स महामेघ इवोत्सृजन् ।\nव्यसृजत् सदृशं नादं जलार्द्रस्येव दुन्दुभेः ॥३-२७-८॥",
        "index": 8,
        "shloka_num": 8
    },
    {
        "text": "आगच्छन्तं त्रिशिरसं राक्षसं प्रेक्ष्य राघवः ।\nधनुषा प्रतिजग्राह विधुन्वन् सायकान् शितान् ॥३-२७-९॥",
        "index": 9,
        "shloka_num": 9
    },
    {
        "text": "स सम्प्रहारस्तुमुलो रामत्रिशिरसोस्तदा ।\nसम्बभूवातिबलिनोः सिंहकुञ्जरयोरिव ॥३-२७-१०॥",
        "index": 10,
        "shloka_num": 10
    },
    {
        "text": "ततस्त्रिशिरसा बाणैर्ललाटे ताडितस्त्रिभिः ।\nअमर्षी कुपितो रामः संरब्ध इदमब्रवीत् ॥३-२७-११॥",
        "index": 11,
        "shloka_num": 11
    },
    {
        "text": "अहो विक्रमशूरस्य राक्षसस्येदृशं बलम् ।\nपुष्पैरिव शरैर्योऽहं ललाटेऽस्मि परिक्षतः ॥३-२७-१२॥",
        "index": 12,
        "shloka_num": 12
    },
    {
        "text": "ममापि प्रतिगृह्णीष्व शरांश्चापगुणाच्च्युतान् ।\nएवमुक्त्वा सुसंरब्धः शरानाशीविषोपमान् ॥३-२७-१३॥",
        "index": 13,
        "shloka_num": 13
    },
    {
        "text": "त्रिशिरोवक्षसि क्रुद्धो निजघान चतुर्दश ।\nचतुर्भिस्तुरगानस्य शरैः संनतपर्वभिः ॥३-२७-१४॥",
        "index": 14,
        "shloka_num": 14
    },
    {
        "text": "न्यपातयत तेजस्वी चतुरस्तस्य वाजिनः ।\nअष्टभिः सायकैः सूतं रथोपस्थे न्यपातयत् ॥३-२७-१५॥",
        "index": 15,
        "shloka_num": 15
    },
    {
        "text": "रामश्चिच्छेद बाणेन ध्वजं चास्य समुच्छ्रितम् ।\nततो हतरथात् तस्मादुत्पतन्तं निशाचरम् ॥३-२७-१६॥",
        "index": 16,
        "shloka_num": 16
    },
    {
        "text": "चिच्छेद रामस्तं बाणैर्हृदये सोऽभवज्जडः ।\nसायकैश्चाप्रमेयात्मा सामर्षस्तस्य रक्षसः ॥३-२७-१७॥",
        "index": 17,
        "shloka_num": 17
    },
    {
        "text": "शिरांस्यपातयत् त्रीणि वेगवद्भिस्त्रिभिः शरैः ।\nस धूमशोणितोद्गारी रामबाणाभिपीडितः ॥३-२७-१८॥",
        "index": 18,
        "shloka_num": 18
    },
    {
        "text": "न्यपतत् पतितैः पूर्वं समरस्थो निशाचरः ।\nहतशेषास्ततो भग्ना राक्षसाः खरसंश्रयाः ॥३-२७-१९॥",
        "index": 19,
        "shloka_num": 19
    },
    {
        "text": "द्रवन्ति स्म न तिष्ठन्ति व्याघ्रत्रस्ता मृगा इव ।\nतान् खरो द्रवतो दृष्ट्वा निवर्त्य रुषितस्त्वरन् ।\nराममेवाभिदुद्राव राहुश्चन्द्रमसं यथा ॥३-२७-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे त्रिशिरोवधः नाम सप्तविंशः सर्गः ॥३-२७॥",
        "index": 21,
        "shloka_num": null
    }
]
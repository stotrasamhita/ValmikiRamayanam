[
    {
        "text": "अथ श्रीमद्वाल्मीकीयरामायणे अरण्यकाण्डे महर्षिसङ्गः नाम प्रथमः सर्गः ॥३-१॥",
        "index": 0,
        "shloka_num": null
    },
    {
        "text": "प्रविश्य तु महारण्यं दण्डकारण्यमात्मवान् ।\nरामो ददर्श दुर्धर्षस्तापसाश्रममण्डलम् ॥३-१-१॥",
        "index": 1,
        "shloka_num": 1
    },
    {
        "text": "कुशचीरपरिक्षिप्तं ब्राह्म्या लक्ष्म्या समावृतम् ।\nयथा प्रदीप्तं दुर्दर्शं गगने सूर्यमण्डलम् ॥३-१-२॥",
        "index": 2,
        "shloka_num": 2
    },
    {
        "text": "शरण्यं सर्वभूतानां सुसम्मृष्टाजिरं सदा ।\nमृगैर्बहुभिराकीर्णं पक्षिसङ्घैः समावृतम् ॥३-१-३॥",
        "index": 3,
        "shloka_num": 3
    },
    {
        "text": "पूजितं चोपनृत्तं च नित्यमप्सरसां गणैः ।\nविशालैरग्निशरणैः स्रुग्भाण्डैरजिनैः कुशैः ॥३-१-४॥",
        "index": 4,
        "shloka_num": 4
    },
    {
        "text": "समिद्भिस्तोयकलशैः फलमूलैश्च शोभितम् ।\nआरण्यैश्च महावृक्षैः पुण्यैः स्वादुफलैर्वृतम् ॥३-१-५॥",
        "index": 5,
        "shloka_num": 5
    },
    {
        "text": "बलिहोमार्चितं पुण्यं ब्रह्मघोषनिनादितम् ।\nपुष्पैश्चान्यैः परिक्षिप्तं पद्मिन्या च सपद्मया ॥३-१-६॥",
        "index": 6,
        "shloka_num": 6
    },
    {
        "text": "फलमूलाशनैर्दान्तैश्चीरकृष्णाजिनाम्बरैः ।\nसूर्यवैश्वानराभैश्च पुराणैर्मुनिभिर्युतम् ॥३-१-७॥",
        "index": 7,
        "shloka_num": 7
    },
    {
        "text": "पुण्यैश्च नियताहारैः शोभितं परमर्षिभिः ।\nतद् ब्रह्मभवनप्रख्यं ब्रह्मघोषनिनादितम् ॥३-१-८॥",
        "index": 8,
        "shloka_num": 8
    },
    {
        "text": "ब्रह्मविद्भिर्महाभागैर्ब्राह्मणैरुपशोभितम् ।\nतद् दृष्ट्वा राघवः श्रीमांस्तापसाश्रममण्डलम् ॥३-१-९॥",
        "index": 9,
        "shloka_num": 9
    },
    {
        "text": "अभ्यगच्छन्महातेजा विज्यं कृत्वा महद् धनुः ।\nदिव्यज्ञानोपपन्नास्ते रामं दृष्ट्वा महर्षयः ॥३-१-१०॥",
        "index": 10,
        "shloka_num": 10
    },
    {
        "text": "अभिजग्मुस्तदा प्रीता वैदेहीं च यशस्विनीम् ।\nते तु सोममिवोद्यन्तं दृष्ट्वा वै धर्मचारिणम् ॥३-१-११॥",
        "index": 11,
        "shloka_num": 11
    },
    {
        "text": "लक्ष्मणं चैव दृष्ट्वा तु वैदेहीं च यशस्विनीम् ।\nमङ्गलानि प्रयुञ्जानाः प्रत्यगृह्णन् दृढव्रताः ॥३-१-१२॥",
        "index": 12,
        "shloka_num": 12
    },
    {
        "text": "रूपसंहननं लक्ष्मीं सौकुमार्यं सुवेषताम् ।\nददृशुर्विस्मिताकारा रामस्य वनवासिनः ॥३-१-१३॥",
        "index": 13,
        "shloka_num": 13
    },
    {
        "text": "वैदेहीं लक्ष्मणं रामं नेत्रैरनिमिषैरिव ।\nआश्चर्यभूतान् ददृशुः सर्वे ते वनवासिनः ॥३-१-१४॥",
        "index": 14,
        "shloka_num": 14
    },
    {
        "text": "अत्रैनं हि महाभागाः सर्वभूतहिते रताः ।\nअतिथिं पर्णशालायां राघवं सन्न्यवेशयन् ॥३-१-१५॥",
        "index": 15,
        "shloka_num": 15
    },
    {
        "text": "ततो रामस्य सत्कृत्य विधिना पावकोपमाः ।\nआजह्रुस्ते महाभागाः सलिलं धर्मचारिणः ॥३-१-१६॥",
        "index": 16,
        "shloka_num": 16
    },
    {
        "text": "मङ्गलानि प्रयुञ्जाना मुदा परमया युताः ।\nमूलं पुष्पं फलं सर्वमाश्रमं च महात्मनः ॥३-१-१७॥",
        "index": 17,
        "shloka_num": 17
    },
    {
        "text": "निवेदयित्वा धर्मज्ञास्ते तु प्राञ्जलयोऽब्रुवन् ।\nधर्मपालो जनस्यास्य शरण्यश्च महायशाः ॥३-१-१८॥",
        "index": 18,
        "shloka_num": 18
    },
    {
        "text": "पूजनीयश्च मान्यश्च राजा दण्डधरो गुरुः ।\nइन्द्रस्यैव चतुर्भागः प्रजा रक्षति राघव ॥३-१-१९॥",
        "index": 19,
        "shloka_num": 19
    },
    {
        "text": "राजा तस्माद् वरान् भोगान् रम्यान् भुङ्क्ते नमस्कृतः ।\nते वयं भवता रक्ष्या भवद्विषयवासिनः ।\nनगरस्थो वनस्थो वा त्वं नो राजा जनेश्वरः ॥३-१-२०॥",
        "index": 20,
        "shloka_num": 20
    },
    {
        "text": "न्यस्तदण्डा वयं राजञ्जितक्रोधा जितेन्द्रियाः ।\nरक्षणीयास्त्वया शश्वद् गर्भभूतास्तपोधनाः ॥३-१-२१॥",
        "index": 21,
        "shloka_num": 21
    },
    {
        "text": "एवमुक्त्वा फलैर्मूलैः पुष्पैरन्यैश्च राघवम् ।\nवन्यैश्च विविधाहारैः सलक्ष्मणमपूजयन् ॥३-१-२२॥",
        "index": 22,
        "shloka_num": 22
    },
    {
        "text": "तथान्ये तापसाः सिद्धा रामं वैश्वानरोपमाः ।\nन्यायवृत्ता यथान्यायं तर्पयामासुरीश्वरम् ॥३-१-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे महर्षिसङ्गः नाम प्रथमः सर्गः ॥३-१॥",
        "index": 24,
        "shloka_num": null
    }
]
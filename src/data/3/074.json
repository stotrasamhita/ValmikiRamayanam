[
    {
        "text": "अथ श्रीमद्वाल्मीकीयरामायणे अरण्यकाण्डे शबरीस्वर्गप्राप्तिः नाम चतुःसप्ततितमः सर्गः ॥३-७४॥",
        "index": 0,
        "shloka_num": null
    },
    {
        "text": "तौ कबन्धेन तं मार्गं पम्पाया दर्शितं वने ।\nआतस्थतुर्दिशं गृह्य प्रतीचीं नृवरात्मजौ ॥३-७४-१॥",
        "index": 1,
        "shloka_num": 1
    },
    {
        "text": "तौ शैलेष्वाचितानेकान् क्षौद्रपुष्पफलद्रुमान् ।\nवीक्षन्तौ जग्मतुर्द्रष्टुं सुग्रीवं रामलक्ष्मणौ ॥३-७४-२॥",
        "index": 2,
        "shloka_num": 2
    },
    {
        "text": "कृत्वा तु शैलपृष्ठे तु तौ वासं रघुनन्दनौ ।\nपम्पायाः पश्चिमं तीरं राघवावुपतस्थतुः ॥३-७४-३॥",
        "index": 3,
        "shloka_num": 3
    },
    {
        "text": "तौ पुष्करिण्याः पम्पायास्तीरमासाद्य पश्चिमम् ।\nअपश्यतां ततस्तत्र शबर्या रम्यमाश्रमम् ॥३-७४-४॥",
        "index": 4,
        "shloka_num": 4
    },
    {
        "text": "तौ तमाश्रममासाद्य द्रुमैर्बहुभिरावृतम् ।\nसुरम्यमभिवीक्षन्तौ शबरीमभ्युपेयतुः ॥३-७४-५॥",
        "index": 5,
        "shloka_num": 5
    },
    {
        "text": "तौ दृष्ट्वा तु तदा सिद्धा समुत्थाय कृताञ्जलिः ।\nपादौ जग्राह रामस्य लक्ष्मणस्य च धीमतः ॥३-७४-६॥",
        "index": 6,
        "shloka_num": 6
    },
    {
        "text": "पाद्यमाचमनीयं च सर्वं प्रादाद् यथाविधि ।\nतामुवाच ततो रामः श्रमणीं धर्मसंस्थिताम् ॥३-७४-७॥",
        "index": 7,
        "shloka_num": 7
    },
    {
        "text": "कच्चित्ते निर्जिता विघ्नाः कच्चित्ते वर्धते तपः ।\nकच्चित्ते नियतः कोप आहारश्च तपोधने ॥३-७४-८॥",
        "index": 8,
        "shloka_num": 8
    },
    {
        "text": "कच्चित्ते नियमाः प्राप्ताः कच्चित्ते मनसः सुखम् ।\nकच्चित्ते गुरुशुश्रूषा सफला चारुभाषिणि ॥३-७४-९॥",
        "index": 9,
        "shloka_num": 9
    },
    {
        "text": "रामेण तापसी पृष्टा सा सिद्धा सिद्धसम्मता ।\nशशंस शबरी वृद्धा रामाय प्रत्यवस्थिता ॥३-७४-१०॥",
        "index": 10,
        "shloka_num": 10
    },
    {
        "text": "अद्य प्राप्ता तपःसिद्धिस्तव सन्दर्शनान्मया ।\nअद्य मे सफलं जन्म गुरवश्च सुपूजिताः ॥३-७४-११॥",
        "index": 11,
        "shloka_num": 11
    },
    {
        "text": "अद्य मे सफलं तप्तं स्वर्गश्चैव भविष्यति ।\nत्वयि देववरे राम पूजिते पुरुषर्षभ ॥३-७४-१२॥",
        "index": 12,
        "shloka_num": 12
    },
    {
        "text": "तवाहं चक्षुषा सौम्य पूता सौम्येन मानद ।\nगमिष्याम्यक्षयांल्लोकांस्त्वत्प्रसादादरिन्दम ॥३-७४-१३॥",
        "index": 13,
        "shloka_num": 13
    },
    {
        "text": "चित्रकूटं त्वयि प्राप्ते विमानैरतुलप्रभैः ।\nइतस्ते दिवमारूढा यानहं पर्यचारिषम् ॥३-७४-१४॥",
        "index": 14,
        "shloka_num": 14
    },
    {
        "text": "तैश्चाहमुक्ता धर्मज्ञैर्महाभागैर्महर्षिभिः ।\nआगमिष्यति ते रामः सुपुण्यमिममाश्रमम् ॥३-७४-१५॥",
        "index": 15,
        "shloka_num": 15
    },
    {
        "text": "स ते प्रतिग्रहीतव्यः सौमित्रिसहितोऽतिथिः ।\nतं च दृष्ट्वा वरांल्लोकानक्षयांस्त्वं गमिष्यसि ॥३-७४-१६॥",
        "index": 16,
        "shloka_num": 16
    },
    {
        "text": "एवमुक्ता महाभागैस्तदाहं पुरुषर्षभ ।\nमया तु सञ्चितं वन्यं विविधं पुरुषर्षभ ॥३-७४-१७॥",
        "index": 17,
        "shloka_num": 17
    },
    {
        "text": "तवार्थे पुरुषव्याघ्र पम्पायास्तीरसम्भवम् ।\nएवमुक्तः स धर्मात्मा शबर्या शबरीमिदम् ॥३-७४-१८॥",
        "index": 18,
        "shloka_num": 18
    },
    {
        "text": "राघवः प्राह विज्ञाने तां नित्यमबहिष्कृताम् ।\nदनोः सकाशात् तत्त्वेन प्रभावं ते महात्मनाम् ॥३-७४-१९॥",
        "index": 19,
        "shloka_num": 19
    },
    {
        "text": "श्रुतं प्रत्यक्षमिच्छामि सन्द्रष्टुं यदि मन्यसे ।\nएतत्तु वचनं श्रुत्वा रामवक्त्रविनिःसृतम् ॥३-७४-२०॥",
        "index": 20,
        "shloka_num": 20
    },
    {
        "text": "शबरी दर्शयामास तावुभौ तद्वनं महत् ।\nपश्य मेघघनप्रख्यं मृगपक्षिसमाकुलम् ॥३-७४-२१॥",
        "index": 21,
        "shloka_num": 21
    },
    {
        "text": "मतङ्गवनमित्येव विश्रुतं रघुनन्दन ।\nइह ते भावितात्मानो गुरवो मे महाद्युते ।\nजुहवाञ्चक्रिरे नीडं मन्त्रवन्मन्त्रपूजितम् ॥३-७४-२२॥",
        "index": 22,
        "shloka_num": 22
    },
    {
        "text": "इयं प्रत्यक्स्थली वेदी यत्र ते मे सुसत्कृताः ।\nपुष्पोपहारं कुर्वन्ति श्रमादुद्वेपिभिः करैः ॥३-७४-२३॥",
        "index": 23,
        "shloka_num": 23
    },
    {
        "text": "तेषां तपःप्रभावेण पश्याद्यापि रघूत्तम ।\nद्योतयन्ती दिशः सर्वाः श्रिया वेद्यतुलप्रभा ॥३-७४-२४॥",
        "index": 24,
        "shloka_num": 24
    },
    {
        "text": "अशक्नुवद्भिस्तैर्गन्तुमुपवासश्रमालसैः ।\nचिन्तितेनागतान् पश्य समेतान् सप्त सागरान् ॥३-७४-२५॥",
        "index": 25,
        "shloka_num": 25
    },
    {
        "text": "कृताभिषेकैस्तैर्न्यस्ता वल्कलाः पादपेष्विह ।\nअद्यापि न विशुष्यन्ति प्रदेशे रघुनन्दन ॥३-७४-२६॥",
        "index": 26,
        "shloka_num": 26
    },
    {
        "text": "देवकार्याणि कुर्वद्भिर्यानीमानि कृतानि वै ।\nपुष्पैः कुवलयैः सार्धं म्लानत्वं न तु यान्ति वै ॥३-७४-२७॥",
        "index": 27,
        "shloka_num": 27
    },
    {
        "text": "कृत्स्नं वनमिदं दृष्टं श्रोतव्यं च श्रुतं त्वया ।\nतद् इच्छाम्य् अभ्यनुज्ञाता त्यक्ष्याम्य् एतत् कलेवरम् ॥३-७४-२८॥",
        "index": 28,
        "shloka_num": 28
    },
    {
        "text": "तेषामिच्छाम्यहं गन्तुं समीपं भावितात्मनाम् ।\nमुनीनामाश्रमो येषामहं च परिचारिणी ॥३-७४-२९॥",
        "index": 29,
        "shloka_num": 29
    },
    {
        "text": "धर्मिष्ठं तु वचः श्रुत्वा राघवः सहलक्ष्मणः ।\nप्रहर्षमतुलं लेभे आश्चर्यमिति चाब्रवीत् ॥३-७४-३०॥",
        "index": 30,
        "shloka_num": 30
    },
    {
        "text": "तामुवाच ततो रामः शबरीं संशितव्रताम् ।\nअर्चितोऽहं त्वया भद्रे गच्छ कामं यथासुखम् ॥३-७४-३१॥",
        "index": 31,
        "shloka_num": 31
    },
    {
        "text": "इत्येवमुक्ता जटिला चीरकृष्णाजिनाम्बरा ।\nअनुज्ञाता तु रामेण हुत्वाऽऽत्मानं हुताशने ॥३-७४-३२॥",
        "index": 32,
        "shloka_num": 32
    },
    {
        "text": "ज्वलत्पावकसङ्काशा स्वर्गमेव जगाम ह ।\nदिव्याभरणसंयुक्ता दिव्यमाल्यानुलेपना ॥३-७४-३३॥",
        "index": 33,
        "shloka_num": 33
    },
    {
        "text": "दिव्याम्बरधरा तत्र बभूव प्रियदर्शना ।\nविराजयन्ती तं देशं विद्युत्सौदामनी यथा ॥३-७४-३४॥",
        "index": 34,
        "shloka_num": 34
    },
    {
        "text": "यत्र ते सुकृतात्मानो विहरन्ति महर्षयः ।\nतत् पुण्यं शबरी स्थानं जगामात्मसमाधिना ॥३-७४-३५॥",
        "index": 35,
        "shloka_num": 35
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे शबरीस्वर्गप्राप्तिः नाम चतुःसप्ततितमः सर्गः ॥३-७४॥",
        "index": 36,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे रामप्रत्यागमनम् नाम सप्तपञ्चाशः सर्गः ॥३-५७॥",
        "index": 0,
        "shloka_num": null
    },
    {
        "text": "राक्षसं मृगरूपेण चरन्तं कामरूपिणम् ।\nनिहत्य रामो मारीचं तूर्णं पथि न्यवर्तत ॥३-५७-१॥",
        "index": 1,
        "shloka_num": 1
    },
    {
        "text": "तस्य संत्वरमाणस्य द्रष्टुकामस्य मैथिलीम् ।\nक्रूरस्वनोऽथ गोमायुर्विननादास्य पृष्ठतः ॥३-५७-२॥",
        "index": 2,
        "shloka_num": 2
    },
    {
        "text": "स तस्य स्वरमाज्ञाय दारुणं रोमहर्षणम् ।\nचिन्तयामास गोमायोः स्वरेण परिशङ्कितः ॥३-५७-३॥",
        "index": 3,
        "shloka_num": 3
    },
    {
        "text": "अशुभं बत मन्येऽहं गोमायुर्वाश्यते यथा ।\nस्वस्ति स्यादपि वैदेह्या राक्षसैर्भक्षणं विना ॥३-५७-४॥",
        "index": 4,
        "shloka_num": 4
    },
    {
        "text": "मारीचेन तु विज्ञाय स्वरमालक्ष्य मामकम् ।\nविक्रुष्टं मृगरूपेण लक्ष्मणः शृणुयाद् यदि ॥३-५७-५॥",
        "index": 5,
        "shloka_num": 5
    },
    {
        "text": "स सौमित्रिः स्वरं श्रुत्वा तां च हित्वाथ मैथिलीम् ।\nतयैव प्रहितः क्षिप्रं मत्सकाशमिहैष्यति ॥३-५७-६॥",
        "index": 6,
        "shloka_num": 6
    },
    {
        "text": "राक्षसैः सहितैर्नूनं सीताया ईप्सितो वधः ।\nकाञ्चनश्च मृगो भूत्वा व्यपनीयाश्रमात्तु माम् ॥३-५७-७॥",
        "index": 7,
        "shloka_num": 7
    },
    {
        "text": "दूरं नीत्वाथ मारीचो राक्षसोऽभूच्छराहतः ।\nहा लक्ष्मण हतोऽस्मीति यद्वाक्यं व्याजहार ह ॥३-५७-८॥",
        "index": 8,
        "shloka_num": 8
    },
    {
        "text": "अपि स्वस्ति भवेद् द्वाभ्यां रहिताभ्यां मया वने ।\nजनस्थाननिमित्तं हि कृतवैरोऽस्मि राक्षसैः ॥३-५७-९॥",
        "index": 9,
        "shloka_num": 9
    },
    {
        "text": "निमित्तानि च घोराणि दृश्यन्तेऽद्य बहूनि च ।\nइत्येवं चिन्तयन् रामः श्रुत्वा गोमायुनिःस्वनम् ॥३-५७-१०॥",
        "index": 10,
        "shloka_num": 10
    },
    {
        "text": "निवर्तमानस्त्वरितो जगामाश्रममात्मवान् ।\nआत्मनश्चापनयनं मृगरूपेण रक्षसा ॥३-५७-११॥",
        "index": 11,
        "shloka_num": 11
    },
    {
        "text": "आजगाम जनस्थानं राघवः परिशङ्कितः ।\nतं दीनमानसं दीनमासेदुर्मृगपक्षिणः ॥३-५७-१२॥",
        "index": 12,
        "shloka_num": 12
    },
    {
        "text": "सव्यं कृत्वा महात्मानं घोरांश्च ससृजुः स्वरान् ।\nतानि दृष्ट्वा निमित्तानि महाघोराणि राघवः ।\nन्यवर्तताथ त्वरितो जवेनाश्रममात्मनः ॥३-५७-१३॥",
        "index": 13,
        "shloka_num": 13
    },
    {
        "text": "ततो लक्ष्मणमायान्तं ददर्श विगतप्रभम् ।\nततोऽविदूरे रामेण समीयाय स लक्ष्मणः ॥३-५७-१४॥",
        "index": 14,
        "shloka_num": 14
    },
    {
        "text": "विषण्णः सन् विषण्णेन दुःखितो दुःखभागिना ।\nस जगर्हेऽथ तं भ्राता दृष्ट्वा लक्ष्मणमागतम् ॥३-५७-१५॥",
        "index": 15,
        "shloka_num": 15
    },
    {
        "text": "विहाय सीतां विजने वने राक्षससेविते ।\nगृहीत्वा च करं सव्यं लक्ष्मणं रघुनन्दनः ॥३-५७-१६॥",
        "index": 16,
        "shloka_num": 16
    },
    {
        "text": "उवाच मधुरोदर्कमिदं परुषमार्तवत् ।\nअहो लक्ष्मण गर्ह्यं ते कृतं यत् त्वं विहाय ताम् ॥३-५७-१७॥",
        "index": 17,
        "shloka_num": 17
    },
    {
        "text": "सीतामिहागतः सौम्य कच्चित् स्वस्ति भवेदिति ।\nन मेऽस्ति संशयो वीर सर्वथा जनकात्मजा ॥३-५७-१८॥",
        "index": 18,
        "shloka_num": 18
    },
    {
        "text": "विनष्टा भक्षिता वापि राक्षसैर्वनचारिभिः ।\nअशुभान्येव भूयिष्ठं यथा प्रादुर्भवन्ति मे ॥३-५७-१९॥",
        "index": 19,
        "shloka_num": 19
    },
    {
        "text": "अपि लक्ष्मण सीतायाः सामग्र्यं प्राप्नुयामहे ।\nजीवन्त्याः पुरुषव्याघ्र सुताया जनकस्य वै ॥३-५७-२०॥",
        "index": 20,
        "shloka_num": 20
    },
    {
        "text": "यथा वै मृगसंघाश्च गोमायुश्चैव भैरवम् ।\nवाश्यन्ते शकुनाश्चापि प्रदीप्तामभितो दिशम् ।\nअपि स्वस्ति भवेत् तस्या राजपुत्र्या महाबल ॥३-५७-२१॥",
        "index": 21,
        "shloka_num": 21
    },
    {
        "text": "इदं हि रक्षो मृगसंनिकाशं प्रलोभ्य मां दूरमनुप्रयातम् ।\nहतं कथंचिन्महता श्रमेण स राक्षसोऽभून्म्रियमाण एव ॥३-५७-२२॥",
        "index": 22,
        "shloka_num": 22
    },
    {
        "text": "मनश्च मे दीनमिहाप्रहृष्टं चक्षुश्च सव्यं कुरुते विकारम् ।\nअसंशयं लक्ष्मण नास्ति सीता हृता मृता वा पथि वर्तते वा ॥३-५७-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रामप्रत्यागमनम् नाम सप्तपञ्चाशः सर्गः ॥३-५७॥",
        "index": 24,
        "shloka_num": null
    }
]
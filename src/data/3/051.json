[
    {
        "text": "अथ श्रीमद्वाल्मीकीयरामायणे अरण्यकाण्डे जटायुरावणयुद्धम् नाम एकपञ्चाशः सर्गः ॥३-५१॥",
        "index": 0,
        "shloka_num": null
    },
    {
        "text": "इत्युक्तः क्रोधताम्राक्षस्तप्तकाञ्चनकुण्डलः ।\nराक्षसेन्द्रोऽभिदुद्राव पतगेन्द्रममर्षणः ॥३-५१-१॥",
        "index": 1,
        "shloka_num": 1
    },
    {
        "text": "स सम्प्रहारस्तुमुलस्तयोस्तस्मिन् महामृधे ।\nबभूव वातोद्धुतयोर्मेघयोर्गगने यथा ॥३-५१-२॥",
        "index": 2,
        "shloka_num": 2
    },
    {
        "text": "तद् बभूवाद्भुतं युद्धं गृध्रराक्षसयोस्तदा ।\nसपक्षयोर्माल्यवतोर्महापर्वतयोरिव ॥३-५१-३॥",
        "index": 3,
        "shloka_num": 3
    },
    {
        "text": "ततो नालीकनाराचैस्तीक्ष्णाग्रैश्च विकर्णिभिः ।\nअभ्यवर्षन्महाघोरैर्गृध्रराजं महाबलम् ॥३-५१-४॥",
        "index": 4,
        "shloka_num": 4
    },
    {
        "text": "स तानि शरजालानि गृध्रः पत्ररथेश्वरः ।\nजटायुः प्रतिजग्राह रावणास्त्राणि संयुगे ॥३-५१-५॥",
        "index": 5,
        "shloka_num": 5
    },
    {
        "text": "तस्य तीक्ष्णनखाभ्यां तु चरणाभ्यां महाबलः ।\nचकार बहुधा गात्रे व्रणान् पतगसत्तमः ॥३-५१-६॥",
        "index": 6,
        "shloka_num": 6
    },
    {
        "text": "अथ क्रोधाद् दशग्रीवो जग्राह दश मार्गणान् ।\nमृत्युदण्डनिभान् घोरान् शत्रोर्निधनकांक्षया ॥३-५१-७॥",
        "index": 7,
        "shloka_num": 7
    },
    {
        "text": "स तैर्बाणैर्महावीर्यः पूर्णमुक्तैरजिह्मगैः ।\nबिभेद निशितैस्तीक्ष्णैर्गृध्रं घोरैः शिलीमुखैः ॥३-५१-८॥",
        "index": 8,
        "shloka_num": 8
    },
    {
        "text": "स राक्षसरथे पश्यञ्जानकीं बाष्पलोचनाम् ।\nअचिन्तयित्वा बाणांस्तान् राक्षसं समभिद्रवत् ॥३-५१-९॥",
        "index": 9,
        "shloka_num": 9
    },
    {
        "text": "ततोऽस्य सशरं चापं मुक्तामणिविभूषितम् ।\nचरणाभ्यां महातेजा बभञ्ज पतगोत्तमः ॥३-५१-१०॥",
        "index": 10,
        "shloka_num": 10
    },
    {
        "text": "ततोऽन्यद् धनुरादाय रावणः क्रोधमूर्च्छितः ।\nववर्ष शरवर्षाणि शतशोऽथ सहस्रशः ॥३-५१-११॥",
        "index": 11,
        "shloka_num": 11
    },
    {
        "text": "शरैरावारितस्तस्य संयुगे पतगेश्वरः ।\nकुलायमभिसम्प्राप्तः पक्षिवच्च बभौ तदा ॥३-५१-१२॥",
        "index": 12,
        "shloka_num": 12
    },
    {
        "text": "स तानि शरजालानि पक्षाभ्यां तु विधूय ह ।\nचरणाभ्यां महातेजा बभञ्जास्य महद् धनुः ॥३-५१-१३॥",
        "index": 13,
        "shloka_num": 13
    },
    {
        "text": "तच्चाग्निसदृशं दीप्तं रावणस्य शरावरम् ।\nपक्षाभ्यां च महातेजा व्यधुनोत् पतगेश्वरः ॥३-५१-१४॥",
        "index": 14,
        "shloka_num": 14
    },
    {
        "text": "काञ्चनोरश्छदान् दिव्यान् पिशाचवदनान् खरान् ।\nतांश्चास्य जवसम्पन्नाञ्जघान समरे बली ॥३-५१-१५॥",
        "index": 15,
        "shloka_num": 15
    },
    {
        "text": "अथ त्रिवेणुसम्पन्नं कामगं पावकार्चिषम् ।\nमणिसोपानचित्राङ्गं बभञ्ज च महारथम् ॥३-५१-१६॥",
        "index": 16,
        "shloka_num": 16
    },
    {
        "text": "पूर्णचन्द्रप्रतीकाशं छत्रं च व्यजनैः सह ।\nपातयामास वेगेन ग्राहिभी राक्षसैः सह ॥३-५१-१७॥",
        "index": 17,
        "shloka_num": 17
    },
    {
        "text": "सारथेश्चास्य वेगेन तुण्डेन च महच्छिरः ।\nपुनर्व्यपहनच्छ्रीमान् पक्षिराजो महाबलः ॥३-५१-१८॥",
        "index": 18,
        "shloka_num": 18
    },
    {
        "text": "स भग्नधन्वा विरथो हताश्वो हतसारथिः ।\nअङ्केनादाय वैदेहीं पपात भुवि रावणः ॥३-५१-१९॥",
        "index": 19,
        "shloka_num": 19
    },
    {
        "text": "दृष्ट्वा निपतितं भूमौ रावणं भग्नवाहनम् ।\nसाधु साध्विति भूतानि गृध्रराजमपूजयन् ॥३-५१-२०॥",
        "index": 20,
        "shloka_num": 20
    },
    {
        "text": "परिश्रान्तं तु तं दृष्ट्वा जरया पक्षियूथपम् ।\nउत्पपात पुनर्हृष्टो मैथिलीं गृह्य रावणः ॥३-५१-२१॥",
        "index": 21,
        "shloka_num": 21
    },
    {
        "text": "तं प्रहृष्टं निधायाङ्के रावणं जनकात्मजाम् ।\nगच्छन्तं खड्गशेषं च प्रणष्टहतसाधनम् ॥३-५१-२२॥",
        "index": 22,
        "shloka_num": 22
    },
    {
        "text": "गृध्रराजः समुत्पत्य रावणं समभिद्रवत् ।\nसमावार्य महातेजा जटायुरिदमब्रवीत् ॥३-५१-२३॥",
        "index": 23,
        "shloka_num": 23
    },
    {
        "text": "वज्रसंस्पर्शबाणस्य भार्यां रामस्य रावण ।\nअल्पबुद्धे हरस्येनां वधाय खलु रक्षसाम् ॥३-५१-२४॥",
        "index": 24,
        "shloka_num": 24
    },
    {
        "text": "समित्रबन्धुः सामात्यः सबलः सपरिच्छदः ।\nविषपानं पिबस्येतत् पिपासित इवोदकम् ॥३-५१-२५॥",
        "index": 25,
        "shloka_num": 25
    },
    {
        "text": "अनुबन्धमजानन्तः कर्मणामविचक्षणाः ।\nशीघ्रमेव विनश्यन्ति यथा त्वं विनशिष्यसि ॥३-५१-२६॥",
        "index": 26,
        "shloka_num": 26
    },
    {
        "text": "बद्धस्त्वं कालपाशेन क्व गतस्तस्य मोक्ष्यसे ।\nवधाय बडिशं गृह्य सामिषं जलजो यथा ॥३-५१-२७॥",
        "index": 27,
        "shloka_num": 27
    },
    {
        "text": "नहि जातु दुराधर्षौ काकुत्स्थौ तव रावण ।\nधर्षणं चाश्रमस्यास्य क्षमिष्येते तु राघवौ ॥३-५१-२८॥",
        "index": 28,
        "shloka_num": 28
    },
    {
        "text": "यथा त्वया कृतं कर्म भीरुणा लोकगर्हितम् ।\nतस्कराचरितो मार्गो नैष वीरनिषेवितः ॥३-५१-२९॥",
        "index": 29,
        "shloka_num": 29
    },
    {
        "text": "युद्ध्यस्व यदि शूरोऽसि मुहूर्तं तिष्ठ रावण ।\nशयिष्यसे हतो भूमौ यथा भ्राता खरस्तथा ॥३-५१-३०॥",
        "index": 30,
        "shloka_num": 30
    },
    {
        "text": "परेतकाले पुरुषो यत् कर्म प्रतिपद्यते ।\nविनाशायात्मनोऽधर्म्यं प्रतिपन्नोऽसि कर्म तत् ॥३-५१-३१॥",
        "index": 31,
        "shloka_num": 31
    },
    {
        "text": "पापानुबन्धो वै यस्य कर्मणः को नु तत् पुमान् ।\nकुर्वीत लोकाधिपतिः स्वयंभूर्भगवानपि ॥३-५१-३२॥",
        "index": 32,
        "shloka_num": 32
    },
    {
        "text": "एवमुक्त्वा शुभं वाक्यं जटायुस्तस्य रक्षसः ।\nनिपपात भृशं पृष्ठे दशग्रीवस्य वीर्यवान् ॥३-५१-३३॥",
        "index": 33,
        "shloka_num": 33
    },
    {
        "text": "तं गृहीत्वा नखैस्तीक्ष्णैर्विददार समन्ततः ।\nअधिरूढो गजारोहो यथा स्याद् दुष्टवारणम् ॥३-५१-३४॥",
        "index": 34,
        "shloka_num": 34
    },
    {
        "text": "विददार नखैरस्य तुण्डं पृष्ठे समर्पयन् ।\nकेशांश्चोत्पाटयामास नखपक्षमुखायुधः ॥३-५१-३५॥",
        "index": 35,
        "shloka_num": 35
    },
    {
        "text": "स तथा गृध्रराजेन क्लिश्यमानो मुहुर्मुहुः ।\nअमर्षस्फुरितोष्ठः सन् प्राकम्पत च राक्षसः ॥३-५१-३६॥",
        "index": 36,
        "shloka_num": 36
    },
    {
        "text": "सम्परिष्वज्य वैदेहीं वामेनाङ्केन रावणः ।\nतलेनाभिजघानार्तो जटायुं क्रोधमूर्च्छितः ॥३-५१-३७॥",
        "index": 37,
        "shloka_num": 37
    },
    {
        "text": "जटायुस्तमतिक्रम्य तुण्डेनास्य खगाधिपः ।\nवामबाहून् दश तदा व्यपाहरदरिंदमः ॥३-५१-३८॥",
        "index": 38,
        "shloka_num": 38
    },
    {
        "text": "संछिन्नबाहोः सद्यो वै बाहवः सहसाभवन् ।\nविषज्वालावलीयुक्ता वल्मीकादिव पन्नगाः ॥३-५१-३९॥",
        "index": 39,
        "shloka_num": 39
    },
    {
        "text": "ततः क्रोधाद् दशग्रीवः सीतामुत्सृज्य वीर्यवान् ।\nमुष्टिभ्यां चरणाभ्यां च गृध्रराजमपोथयत् ॥३-५१-४०॥",
        "index": 40,
        "shloka_num": 40
    },
    {
        "text": "ततो मुहूर्तं संग्रामो बभूवातुलवीर्ययोः ।\nराक्षसानां च मुख्यस्य पक्षिणां प्रवरस्य च ॥३-५१-४१॥",
        "index": 41,
        "shloka_num": 41
    },
    {
        "text": "तस्य व्यायच्छमानस्य रामस्यार्थे स रावणः ।\nपक्षौ पादौ च पार्श्वौ च खड्गमुद्धृत्य सोऽच्छिनत् ॥३-५१-४२॥",
        "index": 42,
        "shloka_num": 42
    },
    {
        "text": "स च्छिन्नपक्षः सहसा रक्षसा रौद्रकर्मणा ।\nनिपपात महागृध्रो धरण्यामल्पजीवितः ॥३-५१-४३॥",
        "index": 43,
        "shloka_num": 43
    },
    {
        "text": "तं दृष्ट्वा पतितं भूमौ क्षतजार्द्रं जटायुषम् ।\nअभ्यधावत वैदेही स्वबन्धुमिव दुःखिता ॥३-५१-४४॥",
        "index": 44,
        "shloka_num": 44
    },
    {
        "text": "तं नीलजीमूतनिकाशकल्पं सपाण्डुरोरस्कमुदारवीर्यम् ।\nददर्श लङ्काधिपतिः पृथिव्यां जटायुषं शान्तमिवाग्निदावम् ॥३-५१-४५॥",
        "index": 45,
        "shloka_num": 45
    },
    {
        "text": "ततस्तु तं पत्ररथं महीतले निपातितं रावणवेगमर्दितम् ।\nपुनश्च संगृह्य शशिप्रभानना रुरोद सीता जनकात्मजा तदा ॥३-५१-४६॥",
        "index": 46,
        "shloka_num": 46
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे जटायुरावणयुद्धम् नाम एकपञ्चाशः सर्गः ॥३-५१॥",
        "index": 47,
        "shloka_num": null
    }
]
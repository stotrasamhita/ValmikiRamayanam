[
    {
        "text": "अथ श्रीमद्वाल्मीकीयरामायणे अरण्यकाण्डे अप्रियपथ्यवचनम् नाम सप्तत्रिंशः सर्गः ॥३-३७॥",
        "index": 0,
        "shloka_num": null
    },
    {
        "text": "तच्छ्रुत्वा राक्षसेन्द्रस्य वाक्यं वाक्यविशारदः ।\nप्रत्युवाच महातेजा मारीचो राक्षसेश्वरम् ॥३-३७-१॥",
        "index": 1,
        "shloka_num": 1
    },
    {
        "text": "सुलभाः पुरुषा राजन् सततं प्रियवादिनः ।\nअप्रियस्य च पथ्यस्य वक्ता श्रोता च दुर्लभः ॥३-३७-२॥",
        "index": 2,
        "shloka_num": 2
    },
    {
        "text": "न नूनं बुध्यसे रामं महावीर्यगुणोन्नतम् ।\nअयुक्तचारश्चपलो महेन्द्रवरुणोपमम् ॥३-३७-३॥",
        "index": 3,
        "shloka_num": 3
    },
    {
        "text": "अपि स्वस्ति भवेत् तात सर्वेषामपि रक्षसाम् ।\nअपि रामो न सङ्क्रुद्धः कुर्याल्लोकानराक्षसान् ॥३-३७-४॥",
        "index": 4,
        "shloka_num": 4
    },
    {
        "text": "अपि ते जीवितान्ताय नोत्पन्ना जनकात्मजा ।\nअपि सीतानिमित्तं च न भवेद् व्यसनं महत् ॥३-३७-५॥",
        "index": 5,
        "shloka_num": 5
    },
    {
        "text": "अपि त्वामीश्वरं प्राप्य कामवृत्तं निरङ्कुशम् ।\nन विनश्येत् पुरी लङ्का त्वया सह सराक्षसा ॥३-३७-६॥",
        "index": 6,
        "shloka_num": 6
    },
    {
        "text": "त्वद्विधः कामवृत्तो हि दुःशीलः पापमन्त्रितः ।\nआत्मानं स्वजनं राष्ट्रं स राजा हन्ति दुर्मतिः ॥३-३७-७॥",
        "index": 7,
        "shloka_num": 7
    },
    {
        "text": "न च पित्रा परित्यक्तो नामर्यादः कथञ्चन ।\nन लुब्धो न च दुःशीलो न च क्षत्रियपांसनः ॥३-३७-८॥",
        "index": 8,
        "shloka_num": 8
    },
    {
        "text": "न च धर्मगुणैर्हीनः कौसल्यानन्दवर्धनः ।\nन च तीक्ष्णो हि भूतानां सर्वभूतहिते रतः ॥३-३७-९॥",
        "index": 9,
        "shloka_num": 9
    },
    {
        "text": "वञ्चितं पितरं दृष्ट्वा कैकेय्या सत्यवादिनम् ।\nकरिष्यामीति धर्मात्मा ततः प्रव्रजितो वनम् ॥३-३७-१०॥",
        "index": 10,
        "shloka_num": 10
    },
    {
        "text": "कैकेय्याः प्रियकामार्थं पितुर्दशरथस्य च ।\nहित्वा राज्यं च भोगांश्च प्रविष्टो दण्डकावनम् ॥३-३७-११॥",
        "index": 11,
        "shloka_num": 11
    },
    {
        "text": "न रामः कर्कशस्तात नाविद्वान् नाजितेन्द्रियः ।\nअनृतं न श्रुतं चैव नैव त्वं वक्तुमर्हसि ॥३-३७-१२॥",
        "index": 12,
        "shloka_num": 12
    },
    {
        "text": "रामो विग्रहवान् धर्मः साधुः सत्यपराक्रमः ।\nराजा सर्वस्य लोकस्य देवानामिव वासवः ॥३-३७-१३॥",
        "index": 13,
        "shloka_num": 13
    },
    {
        "text": "कथं नु तस्य वैदेहीं रक्षितां स्वेन तेजसा ।\nइच्छसे प्रसभं हर्तुं प्रभामिव विवस्वतः ॥३-३७-१४॥",
        "index": 14,
        "shloka_num": 14
    },
    {
        "text": "शरार्चिषमनाधृष्यं चापखड्गेन्धनं रणे ।\nरामाग्निं सहसा दीप्तं न प्रवेष्टुं त्वमर्हसि ॥३-३७-१५॥",
        "index": 15,
        "shloka_num": 15
    },
    {
        "text": "धनुर्व्यादितदीप्तास्यं शरार्चिषममर्षणम् ।\nचापबाणधरं तीक्ष्णं शत्रुसेनापहारिणम् ॥३-३७-१६॥",
        "index": 16,
        "shloka_num": 16
    },
    {
        "text": "राज्यं सुखं च सन्त्यज्य जीवितं चेष्टमात्मनः ।\nनात्यासादयितुं तात रामान्तकमिहार्हसि ॥३-३७-१७॥",
        "index": 17,
        "shloka_num": 17
    },
    {
        "text": "अप्रमेयं हि तत्तेजो यस्य सा जनकात्मजा ।\nन त्वं समर्थस्तां हर्तुं रामचापाश्रयां वने ॥३-३७-१८॥",
        "index": 18,
        "shloka_num": 18
    },
    {
        "text": "तस्य वै नरसिंहस्य सिंहोरस्कस्य भामिनी ।\nप्राणेभ्योऽपि प्रियतरा भार्या नित्यमनुव्रता ॥३-३७-१९॥",
        "index": 19,
        "shloka_num": 19
    },
    {
        "text": "न सा धर्षयितुं शक्या मैथिल्योजस्विनः प्रिया ।\nदीप्तस्येव हुताशस्य शिखा सीता सुमध्यमा ॥३-३७-२०॥",
        "index": 20,
        "shloka_num": 20
    },
    {
        "text": "किमुद्यमं व्यर्थमिमं कृत्वा ते राक्षसाधिप ।\nदृष्टश्चेत् त्वं रणे तेन तदन्तमुपजीवितम् ॥३-३७-२१॥",
        "index": 21,
        "shloka_num": 21
    },
    {
        "text": "जीवितं च सुखं चैव राज्यं चैव सुदुर्लभम् ।\nयदीच्छसि चिरं भोक्तुं मा कृथा रामविप्रियम् ॥३-३७-२२॥",
        "index": 22,
        "shloka_num": 22
    },
    {
        "text": "स सर्वैः सचिवैः सार्धं विभीषणपुरस्कृतैः ।\nमन्त्रयित्वा स धर्मिष्ठैः कृत्वा निश्चयमात्मनः ।\nदोषाणां च गुणानां च सम्प्रधार्य बलाबलम् ॥३-३७-२३॥",
        "index": 23,
        "shloka_num": 23
    },
    {
        "text": "आत्मनश्च बलं ज्ञात्वा राघवस्य च तत्त्वतः ।\nहितं हि तव निश्चित्य क्षमं त्वं कर्तुमर्हसि ॥३-३७-२४॥",
        "index": 24,
        "shloka_num": 24
    },
    {
        "text": "अहं तु मन्ये तव न क्षमं रणे समागमं कोसलराजसूनुना ।\nइदं हि भूयः शृणु वाक्यमुत्तमं क्षमं च युक्तं च निशाचराधिप ॥३-३७-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अप्रियपथ्यवचनम् नाम सप्तत्रिंशः सर्गः ॥३-३७॥",
        "index": 26,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे रवणविकत्थनम् नाम अष्टचत्वारिंशः सर्गः ॥३-४८॥",
        "index": 0,
        "shloka_num": null
    },
    {
        "text": "एवं ब्रुवत्यां सीतायां संरब्धः परुषं वचः ।\nललाटे भ्रुकुटिं कृत्वा रावणः प्रत्युवाच ह ॥३-४८-१॥",
        "index": 1,
        "shloka_num": 1
    },
    {
        "text": "भ्राता वैश्रवणस्याहं सापत्नो वरवर्णिनि ।\nरावणो नाम भद्रं ते दशग्रीवः प्रतापवान् ॥३-४८-२॥",
        "index": 2,
        "shloka_num": 2
    },
    {
        "text": "यस्य देवाः सगन्धर्वाः पिशाचपतगोरगाः ।\nविद्रवन्ति सदा भीता मृत्योरिव सदा प्रजाः ॥३-४८-३॥",
        "index": 3,
        "shloka_num": 3
    },
    {
        "text": "येन वैश्रवणो भ्राता वैमात्राः कारणान्तरे ।\nद्वन्द्वमासादितः क्रोधाद् रणे विक्रम्य निर्जितः ॥३-४८-४॥",
        "index": 4,
        "shloka_num": 4
    },
    {
        "text": "मद्भयार्तः परित्यज्य स्वमधिष्ठानमृद्धिमत् ।\nकैलासं पर्वतश्रेष्ठमध्यास्ते नरवाहनः ॥३-४८-५॥",
        "index": 5,
        "shloka_num": 5
    },
    {
        "text": "यस्य तत् पुष्पकं नाम विमानं कामगं शुभम् ।\nवीर्यादावर्जितं भद्रे येन यामि विहायसम् ॥३-४८-६॥",
        "index": 6,
        "shloka_num": 6
    },
    {
        "text": "मम सञ्जातरोषस्य मुखं दृष्ट्वैव मैथिलि ।\nविद्रवन्ति परित्रस्ताः सुराः शक्रपुरोगमाः ॥३-४८-७॥",
        "index": 7,
        "shloka_num": 7
    },
    {
        "text": "यत्र तिष्ठाम्यहं तत्र मारुतो वाति शङ्कितः ।\nतीव्रांशुः शिशिरांशुश्च भयात् सम्पद्यते दिवि ॥३-४८-८॥",
        "index": 8,
        "shloka_num": 8
    },
    {
        "text": "निष्कम्पपत्रास्तरवो नद्यश्च स्तिमितोदकाः ।\nभवन्ति यत्र तत्राहं तिष्ठामि च चरामि च ॥३-४८-९॥",
        "index": 9,
        "shloka_num": 9
    },
    {
        "text": "मम पारे समुद्रस्य लङ्का नाम पुरी शुभा ।\nसम्पूर्णा राक्षसैर्घोरैर्यथेन्द्रस्यामरावती ॥३-४८-१०॥",
        "index": 10,
        "shloka_num": 10
    },
    {
        "text": "प्राकारेण परिक्षिप्ता पाण्डुरेण विराजिता ।\nहेमकक्ष्या पुरी रम्या वैदूर्यमयतोरणा ॥३-४८-११॥",
        "index": 11,
        "shloka_num": 11
    },
    {
        "text": "हस्त्यश्वरथसम्बाधा तूर्यनादविनादिता ।\nसर्वकामफलैर्वृक्षैः सङ्कुलोद्यानभूषिता ॥३-४८-१२॥",
        "index": 12,
        "shloka_num": 12
    },
    {
        "text": "तत्र त्वं वस हे सीते राजपुत्रि मया सह ।\nन स्मरिष्यसि नारीणां मानुषीणां मनस्विनि ॥३-४८-१३॥",
        "index": 13,
        "shloka_num": 13
    },
    {
        "text": "भुञ्जाना मानुषान् भोगान् दिव्यांश्च वरवर्णिनि ।\nन स्मरिष्यसि रामस्य मानुषस्य गतायुषः ॥३-४८-१४॥",
        "index": 14,
        "shloka_num": 14
    },
    {
        "text": "स्थापयित्वा प्रियं पुत्रं राज्ये दशरथो नृपः ।\nमन्दवीर्यस्ततो ज्येष्ठः सुतः प्रस्थापितो वनम् ॥३-४८-१५॥",
        "index": 15,
        "shloka_num": 15
    },
    {
        "text": "तेन किं भ्रष्टराज्येन रामेण गतचेतसा ।\nकरिष्यसि विशालाक्षि तापसेन तपस्विना ॥३-४८-१६॥",
        "index": 16,
        "shloka_num": 16
    },
    {
        "text": "रक्ष राक्षसभर्तारं कामय स्वयमागतम् ।\nन मन्मथशराविष्टं प्रत्याख्यातुं त्वमर्हसि ॥३-४८-१७॥",
        "index": 17,
        "shloka_num": 17
    },
    {
        "text": "प्रत्याख्याय हि मां भीरु पश्चात्तापं गमिष्यसि ।\nचरणेनाभिहत्येव पुरूरवसमुर्वशी ॥३-४८-१८॥",
        "index": 18,
        "shloka_num": 18
    },
    {
        "text": "अङ्गुल्या न समो रामो मम युद्धे स मानुषः ।\nतव भाग्येन सम्प्राप्तं भजस्व वरवर्णिनि ॥३-४८-१९॥",
        "index": 19,
        "shloka_num": 19
    },
    {
        "text": "एवमुक्ता तु वैदेही क्रुद्धा संरक्तलोचना ।\nअब्रवीत् परुषं वाक्यं रहिते राक्षसाधिपम् ॥३-४८-२०॥",
        "index": 20,
        "shloka_num": 20
    },
    {
        "text": "कथं वैश्रवणं देवं सर्वदेवनमस्कृतम् ।\nभ्रातरं व्यपदिश्य त्वमशुभं कर्तुमिच्छसि ॥३-४८-२१॥",
        "index": 21,
        "shloka_num": 21
    },
    {
        "text": "अवश्यं विनशिष्यन्ति सर्वे रावण राक्षसाः ।\nयेषां त्वं कर्कशो राजा दुर्बुद्धिरजितेन्द्रियः ॥३-४८-२२॥",
        "index": 22,
        "shloka_num": 22
    },
    {
        "text": "अपहृत्य शचीं भार्यां शक्यमिन्द्रस्य जीवितुम् ।\nनहि रामस्य भार्यां मामानीय स्वस्तिमान् भवेत् ॥३-४८-२३॥",
        "index": 23,
        "shloka_num": 23
    },
    {
        "text": "जीवेच्चिरं वज्रधरस्य पश्चाच्छचीं प्रधृष्याप्रतिरूपरूपाम् ।\nन मादृशीं राक्षस धर्षयित्वा पीतामृतस्यापि तवास्ति मोक्षः ॥३-४८-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रवणविकत्थनम् नाम अष्टचत्वारिंशः सर्गः ॥३-४८॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे उत्पातदर्शनम् नाम त्रयोविंशः सर्गः ॥३-२३॥",
        "index": 0,
        "shloka_num": null
    },
    {
        "text": "तत्प्रयातं बलं घोरमशिवं शोणितोदकम् ।\nअभ्यवर्षन्महाघोरस्तुमुलो गर्दभारुणः ॥३-२३-१॥",
        "index": 1,
        "shloka_num": 1
    },
    {
        "text": "निपेतुस्तुरगास्तस्य रथयुक्ता महाजवाः ।\nसमे पुष्पचिते देशे राजमार्गे यदृच्छया ॥३-२३-२॥",
        "index": 2,
        "shloka_num": 2
    },
    {
        "text": "श्यामं रुधिरपर्यन्तं बभूव परिवेषणम् ।\nअलातचक्रप्रतिमं प्रतिगृह्य दिवाकरम् ॥३-२३-३॥",
        "index": 3,
        "shloka_num": 3
    },
    {
        "text": "ततो ध्वजमुपागम्य हेमदण्डं समुच्छ्रितम् ।\nसमाक्रम्य महाकायस्तस्थौ गृध्रः सुदारुणः ॥३-२३-४॥",
        "index": 4,
        "shloka_num": 4
    },
    {
        "text": "जनस्थानसमीपे च समाक्रम्य खरस्वनाः ।\nविस्वरान् विविधान् नादान् मांसादा मृगपक्षिणः ॥३-२३-५॥",
        "index": 5,
        "shloka_num": 5
    },
    {
        "text": "व्याजह्रुरभिदीप्तायां दिशि वै भैरवस्वनम् ।\nअशिवं यातुधानानां शिवा घोरा महास्वनाः ॥३-२३-६॥",
        "index": 6,
        "shloka_num": 6
    },
    {
        "text": "प्रभिन्नगजसङ्काशास्तोयशोणितधारिणः ।\nआकाशं तदनाकाशं चक्रुर्भीमाम्बुवाहकाः ॥३-२३-७॥",
        "index": 7,
        "shloka_num": 7
    },
    {
        "text": "बभूव तिमिरं घोरमुद्धतं रोमहर्षणम् ।\nदिशो वा प्रदिशो वापि सुव्यक्तं न चकाशिरे ॥३-२३-८॥",
        "index": 8,
        "shloka_num": 8
    },
    {
        "text": "क्षतजार्द्रसवर्णाभा सन्ध्या कालं विना बभौ ।\nखरं चाभिमुखं नेदुस्तदा घोरा मृगाः खगाः ॥३-२३-९॥",
        "index": 9,
        "shloka_num": 9
    },
    {
        "text": "कङ्कगोमायुगृध्राश्च चुक्रुशुर्भयशंसिनः ।\nनित्याशिवकरा युद्धे शिवा घोरनिदर्शनाः ॥३-२३-१०॥",
        "index": 10,
        "shloka_num": 10
    },
    {
        "text": "नेदुर्बलस्याभिमुखं ज्वालोद्गारिभिराननैः ।\nकबन्धः परिघाभासो दृश्यते भास्करान्तिके ॥३-२३-११॥",
        "index": 11,
        "shloka_num": 11
    },
    {
        "text": "जग्राह सूर्यं स्वर्भानुरपर्वणि महाग्रहः ।\nप्रवाति मारुतः शीघ्रं निष्प्रभोऽभूद् दिवाकरः ॥३-२३-१२॥",
        "index": 12,
        "shloka_num": 12
    },
    {
        "text": "उत्पेतुश्च विना रात्रिं ताराः खद्योतसप्रभाः ।\nसंलीनमीनविहगा नलिन्यः शुष्कपङ्कजाः ॥३-२३-१३॥",
        "index": 13,
        "shloka_num": 13
    },
    {
        "text": "तस्मिन् क्षणे बभूवुश्च विना पुष्पफलैर्द्रुमाः ।\nउद्धूतश्च विना वातं रेणुर्जलधरारुणः ॥३-२३-१४॥",
        "index": 14,
        "shloka_num": 14
    },
    {
        "text": "चीचीकूचीति वाश्यन्त्यो बभूवुस्तत्र सारिकाः ।\nउल्काश्चापि सनिर्घोषा निपेतुर्घोरदर्शनाः ॥३-२३-१५॥",
        "index": 15,
        "shloka_num": 15
    },
    {
        "text": "प्रचचाल मही चापि सशैलवनकानना ।\nखरस्य च रथस्थस्य नर्दमानस्य धीमतः ॥३-२३-१६॥",
        "index": 16,
        "shloka_num": 16
    },
    {
        "text": "प्राकम्पत भुजः सव्यः स्वरश्चास्यावसज्जत ।\nसास्रा सम्पद्यते दृष्टिः पश्यमानस्य सर्वतः ॥३-२३-१७॥",
        "index": 17,
        "shloka_num": 17
    },
    {
        "text": "ललाटे च रुजो जाता न च मोहान्न्यवर्तत ।\nतान् समीक्ष्य महोत्पातानुत्थितान् रोमहर्षणान् ॥३-२३-१८॥",
        "index": 18,
        "shloka_num": 18
    },
    {
        "text": "अब्रवीद् राक्षसान् सर्वान् प्रहसन् स खरस्तदा ।\nमहोत्पातानिमान् सर्वानुत्थितान् घोरदर्शनान् ॥३-२३-१९॥",
        "index": 19,
        "shloka_num": 19
    },
    {
        "text": "न चिन्तयाम्यहं वीर्याद् बलवान् दुर्बलानिव ।\nतारा अपि शरैस्तीक्ष्णैः पातयेयं नभस्तलात् ॥३-२३-२०॥",
        "index": 20,
        "shloka_num": 20
    },
    {
        "text": "मृत्युं मरणधर्मेण सङ्क्रुद्धो योजयाम्यहम् ।\nराघवं तं बलोत्सिक्तं भ्रातरं चापि लक्ष्मणम् ॥३-२३-२१॥",
        "index": 21,
        "shloka_num": 21
    },
    {
        "text": "अहत्वा सायकैस्तीक्ष्णैर्नोपावर्तितुमुत्सहे ।\nयन्निमित्तं तु रामस्य लक्ष्मणस्य विपर्ययः ॥३-२३-२२॥",
        "index": 22,
        "shloka_num": 22
    },
    {
        "text": "सकामा भगिनीमेऽस्तु पीत्वा तु रुधिरं तयोः ।\nन क्वचित् प्राप्तपूर्वो मे संयुगेषु पराजयः ॥३-२३-२३॥",
        "index": 23,
        "shloka_num": 23
    },
    {
        "text": "युष्माकमेतत् प्रत्यक्षं नानृतं कथयाम्यहम् ।\nदेवराजमपि क्रुद्धो मत्तैरावतगामिनम् ॥३-२३-२४॥",
        "index": 24,
        "shloka_num": 24
    },
    {
        "text": "वज्रहस्तं रणे हन्यां किं पुनस्तौ च मानवौ ।\nसा तस्य गर्जितं श्रुत्वा राक्षसानां महाचमूः ॥३-२३-२५॥",
        "index": 25,
        "shloka_num": 25
    },
    {
        "text": "प्रहर्षमतुलं लेभे मृत्युपाशावपाशिता ।\nसमेयुश्च महात्मानो युद्धदर्शनकाङ्क्षिणः ॥३-२३-२६॥",
        "index": 26,
        "shloka_num": 26
    },
    {
        "text": "ऋषयो देवगन्धर्वाः सिद्धाश्च सह चारणैः ।\nसमेत्य चोचुः सहितास्तेऽन्योन्यं पुण्यकर्मणः ॥३-२३-२७॥",
        "index": 27,
        "shloka_num": 27
    },
    {
        "text": "स्वस्ति गोब्राह्मणेभ्यस्तु लोकानां ये च सम्मताः ।\nजयतां राघवो युद्धे पौलस्त्यान् रजनीचरान् ॥३-२३-२८॥",
        "index": 28,
        "shloka_num": 28
    },
    {
        "text": "चक्रहस्तो यथा विष्णुः सर्वानसुरसत्तमान् ।\nएतच्चान्यच्च बहुशो ब्रुवाणाः परमर्षयः ॥३-२३-२९॥",
        "index": 29,
        "shloka_num": 29
    },
    {
        "text": "जातकौतूहलास्तत्र विमानस्थाश्च देवताः ।\nददृशुर्वाहिनीं तेषां राक्षसानां गतायुषाम् ॥३-२३-३०॥",
        "index": 30,
        "shloka_num": 30
    },
    {
        "text": "रथेन तु खरो वेगात् सैन्यस्याग्राद् विनिःसृतः ।\nश्येनगामी पृथुग्रीवो यज्ञशत्रुर्विहङ्गमः ॥३-२३-३१॥",
        "index": 31,
        "shloka_num": 31
    },
    {
        "text": "दुर्जयः करवीराक्षः परुषः कालकार्मुकः ।\nहेममाली महामाली सर्पास्यो रुधिराशनः ॥३-२३-३२॥",
        "index": 32,
        "shloka_num": 32
    },
    {
        "text": "द्वादशैते महावीर्याः प्रतस्थुरभितः खरम् ।\nमहाकपालः स्थूलाक्षः प्रमाथस्त्रिशिरास्तथा ।\nचत्वार एते सेनाग्रे दूषणं पृष्ठतोऽन्वयुः ॥३-२३-३३॥",
        "index": 33,
        "shloka_num": 33
    },
    {
        "text": "सा भीमवेगा समराभिकाङ्क्षिणी सुदारुणा राक्षसवीरसेना ।\nतौ राजपुत्रौ सहसाभ्युपेता माला ग्रहाणामिव चन्द्रसूर्यौ ॥३-२३-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे उत्पातदर्शनम् नाम त्रयोविंशः सर्गः ॥३-२३॥",
        "index": 35,
        "shloka_num": null
    }
]
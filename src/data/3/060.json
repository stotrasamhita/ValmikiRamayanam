[
    {
        "text": "अथ श्रीमद्वाल्मीकीयरामायणे अरण्यकाण्डे रामोन्मादः नाम षष्ठितमः सर्गः ॥३-६०॥",
        "index": 0,
        "shloka_num": null
    },
    {
        "text": "भृशमाव्रजमानस्य तस्याधो वामलोचनम् ।\nप्रास्फुरच्चास्खलद् रामो वेपथुश्चास्य जायते ॥३-६०-१॥",
        "index": 1,
        "shloka_num": 1
    },
    {
        "text": "उपालक्ष्य निमित्तानि सोऽशुभानि मुहुर्मुहुः ।\nअपि क्षेमं तु सीताया इति वै व्याजहार ह ॥३-६०-२॥",
        "index": 2,
        "shloka_num": 2
    },
    {
        "text": "त्वरमाणो जगामाथ सीतादर्शनलालसः ।\nशून्यमावसथं दृष्ट्वा बभूवोद्विग्नमानसः ॥३-६०-३॥",
        "index": 3,
        "shloka_num": 3
    },
    {
        "text": "उद्भ्रमन्निव वेगेन विक्षिपन् रघुनन्दनः ।\nतत्र तत्रोटजस्थानमभिवीक्ष्य समन्ततः ॥३-६०-४॥",
        "index": 4,
        "shloka_num": 4
    },
    {
        "text": "ददर्श पर्णशालां च सीतया रहितां तदा ।\nश्रिया विरहितां ध्वस्तां हेमन्ते पद्मिनीमिव ॥३-६०-५॥",
        "index": 5,
        "shloka_num": 5
    },
    {
        "text": "रुदन्तमिव वृक्षैश्च ग्लानपुष्पमृगद्विजम् ।\nश्रिया विहीनं विध्वस्तं संत्यक्तं वनदैवतैः ॥३-६०-६॥",
        "index": 6,
        "shloka_num": 6
    },
    {
        "text": "विप्रकीर्णाजिनकुशं विप्रविद्धबृसीकटम् ।\nदृष्ट्वा शून्योटजस्थानं विललाप पुनः पुनः ॥३-६०-७॥",
        "index": 7,
        "shloka_num": 7
    },
    {
        "text": "हृता मृता वा नष्टा वा भक्षिता वा भविष्यति ।\nनिलीनाप्यथवा भीरुरथवा वनमाश्रिता ॥३-६०-८॥",
        "index": 8,
        "shloka_num": 8
    },
    {
        "text": "गता विचेतुं पुष्पाणि फलान्यपि च वा पुनः ।\nअथवा पद्मिनीं याता जलार्थं वा नदीं गता ॥३-६०-९॥",
        "index": 9,
        "shloka_num": 9
    },
    {
        "text": "यत्नान्मृगयमाणस्तु नाससाद वने प्रियाम् ।\nशोकरक्तेक्षणः श्रीमानुन्मत्त इव लक्ष्यते ॥३-६०-१०॥",
        "index": 10,
        "shloka_num": 10
    },
    {
        "text": "वृक्षाद् वृक्षं प्रधावन् स गिरींश्चापि नदीनदम् ।\nबभ्राम विलपन् रामः शोकपङ्कार्णवप्लुतः ॥३-६०-११॥",
        "index": 11,
        "shloka_num": 11
    },
    {
        "text": "अस्ति कच्चित्त्वया दृष्टा सा कदम्बप्रिया प्रिया ।\nकदम्ब यदि जानीषे शंस सीतां शुभाननाम् ॥३-६०-१२॥",
        "index": 12,
        "shloka_num": 12
    },
    {
        "text": "स्निग्धपल्लवसंकाशां पीतकौशेयवासिनीम् ।\nशंसस्व यदि सा दृष्टा बिल्व बिल्वोपमस्तनी ॥३-६०-१३॥",
        "index": 13,
        "shloka_num": 13
    },
    {
        "text": "अथवार्जुन शंस त्वं प्रियां तामर्जुनप्रियाम् ।\nजनकस्य सुता तन्वी यदि जीवति वा न वा ॥३-६०-१४॥",
        "index": 14,
        "shloka_num": 14
    },
    {
        "text": "ककुभः ककुभोरुं तां व्यक्तं जानाति मैथिलीम् ।\nलतापल्लवपुष्पाढ्यो भाति ह्येष वनस्पतिः ॥३-६०-१५॥",
        "index": 15,
        "shloka_num": 15
    },
    {
        "text": "भ्रमरैरुपगीतश्च यथा द्रुमवरो ह्यसि ।\nएष व्यक्तं विजानाति तिलकस्तिलकप्रियाम् ॥३-६०-१६॥",
        "index": 16,
        "shloka_num": 16
    },
    {
        "text": "अशोक शोकापनुद शोकोपहतचेतनम् ।\nत्वन्नामानं कुरु क्षिप्रं प्रियासंदर्शनेन माम् ॥३-६०-१७॥",
        "index": 17,
        "shloka_num": 17
    },
    {
        "text": "यदि ताल त्वया दृष्टा पक्वतालोपमस्तनी ।\nकथयस्व वरारोहां कारुण्यं यदि ते मयि ॥३-६०-१८॥",
        "index": 18,
        "shloka_num": 18
    },
    {
        "text": "यदि दृष्टा त्वया जम्बो जाम्बूनदसमप्रभा ।\nप्रियां यदि विजानासि निःशङ्क कथयस्व मे ॥३-६०-१९॥",
        "index": 19,
        "shloka_num": 19
    },
    {
        "text": "अहो त्वं कर्णिकाराद्य पुष्पितः शोभसे भृशम् ।\nकर्णिकारप्रियां साध्वीं शंस दृष्टा यदि प्रिया ॥३-६०-२०॥",
        "index": 20,
        "shloka_num": 20
    },
    {
        "text": "चूतनीपमहासालान् पनसान् कुरवान् धवान् ।\nदाडिमानपि तान् गत्वा दृष्ट्वा रामो महायशाः ॥३-६०-२१॥",
        "index": 21,
        "shloka_num": 21
    },
    {
        "text": "बकुलानथ पुन्नागांश्चन्दनान् केतकांस्तथा ।\nपृच्छन् रामो वने भ्रान्त उन्मत्त इव लक्ष्यते ॥३-६०-२२॥",
        "index": 22,
        "shloka_num": 22
    },
    {
        "text": "अथवा मृगशावाक्षीं मृग जानासि मैथिलीम् ।\nमृगविप्रेक्षणी कान्ता मृगीभिः सहिता भवेत् ॥३-६०-२३॥",
        "index": 23,
        "shloka_num": 23
    },
    {
        "text": "गज सा गजनासोरुर्यदि दृष्टा त्वया भवेत् ।\nतां मन्ये विदितां तुभ्यमाख्याहि वरवारण ॥३-६०-२४॥",
        "index": 24,
        "shloka_num": 24
    },
    {
        "text": "शार्दूल यदि सा दृष्टा प्रिया चन्द्रनिभानना ।\nमैथिली मम विस्रब्धः कथयस्व न ते भयम् ॥३-६०-२५॥",
        "index": 25,
        "shloka_num": 25
    },
    {
        "text": "किं धावसि प्रिये नूनं दृष्टासि कमलेक्षणे ।\nवृक्षैराच्छाद्य चात्मानं किं मां न प्रतिभाषसे ॥३-६०-२६॥",
        "index": 26,
        "shloka_num": 26
    },
    {
        "text": "तिष्ठ तिष्ठ वरारोहे न तेऽस्ति करुणा मयि ।\nनात्यर्थं हास्यशीलासि किमर्थं मामुपेक्षसे ॥३-६०-२७॥",
        "index": 27,
        "shloka_num": 27
    },
    {
        "text": "पीतकौशेयकेनासि सूचिता वरवर्णिनि ।\nधावन्त्यपि मया दृष्टा तिष्ठ यद्यस्ति सौहृदम् ॥३-६०-२८॥",
        "index": 28,
        "shloka_num": 28
    },
    {
        "text": "नैव सा नूनमथवा हिंसिता चारुहासिनी ।\nकृच्छ्रं प्राप्तं न मां नूनं यथोपेक्षितुमर्हति ॥३-६०-२९॥",
        "index": 29,
        "shloka_num": 29
    },
    {
        "text": "व्यक्तं सा भक्षिता बाला राक्षसैः पिशिताशनैः ।\nविभज्याङ्गानि सर्वाणि मया विरहिता प्रिया ॥३-६०-३०॥",
        "index": 30,
        "shloka_num": 30
    },
    {
        "text": "नूनं तच्छुभदन्तोष्ठं सुनासं शुभकुण्डलम् ।\nपूर्णचन्द्रनिभं ग्रस्तं मुखं निष्प्रभतां गतम् ॥३-६०-३१॥",
        "index": 31,
        "shloka_num": 31
    },
    {
        "text": "सा हि चम्पकवर्णाभा ग्रीवा ग्रैवेयकोचिता ।\nकोमला विलपन्त्यास्तु कान्ताया भक्षिता शुभा ॥३-६०-३२॥",
        "index": 32,
        "shloka_num": 32
    },
    {
        "text": "नूनं विक्षिप्यमाणौ तौ बाहू पल्लवकोमलौ ।\nभक्षितौ वेपमानाग्रौ सहस्ताभरणाङ्गदौ ॥३-६०-३३॥",
        "index": 33,
        "shloka_num": 33
    },
    {
        "text": "मया विरहिता बाला रक्षसां भक्षणाय वै ।\nसार्थेनेव परित्यक्ता भक्षिता बहुबान्धवा ॥३-६०-३४॥",
        "index": 34,
        "shloka_num": 34
    },
    {
        "text": "हा लक्ष्मण महाबाहो पश्यसे त्वं प्रियां क्वचित् ।\nहा प्रिये क्व गता भद्रे हा सीतेति पुनः पुनः ॥३-६०-३५॥",
        "index": 35,
        "shloka_num": 35
    },
    {
        "text": "इत्येवं विलपन् रामः परिधावन् वनाद् वनम् ।\nक्वचिदुद्भ्रमते वेगात् क्वचिद् विभ्रमते बलात् ॥३-६०-३६॥",
        "index": 36,
        "shloka_num": 36
    },
    {
        "text": "क्वचिन्मत्त इवाभाति कान्तान्वेषणतत्परः ।\nस वनानि नदीः शैलान् गिरिप्रस्रवणानि च ।\nकाननानि च वेगेन भ्रमत्यपरिसंस्थितः ॥३-६०-३७॥",
        "index": 37,
        "shloka_num": 37
    },
    {
        "text": "तदा स गत्वा विपुलं महद् वनं परीत्य सर्वं त्वथ मैथिलीं प्रति ।\nअनिष्ठिताशः स चकार मार्गणे पुनः प्रियायाः परमं परिश्रमम् ॥३-६०-३८॥",
        "index": 38,
        "shloka_num": 38
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रामोन्मादः नाम षष्ठितमः सर्गः ॥३-६०॥",
        "index": 39,
        "shloka_num": null
    }
]
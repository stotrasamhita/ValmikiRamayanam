[
    {
        "text": "अथ श्रीमद्वाल्मीकीयरामायणे अरण्यकाण्डे लङ्काप्रापणम् नाम चतुःपञ्चाशः सर्गः ॥३-५४॥",
        "index": 0,
        "shloka_num": null
    },
    {
        "text": "ह्रियमाणा तु वैदेही कंचिन्नाथमपश्यती ।\nददर्श गिरिशृङ्गस्थान् पञ्च वानरपुङ्गवान् ॥३-५४-१॥",
        "index": 1,
        "shloka_num": 1
    },
    {
        "text": "तेषां मध्ये विशालाक्षी कौशेयं कनकप्रभम् ।\nउत्तरीयं वरारोहा शुभान्याभरणानि च ॥३-५४-२॥",
        "index": 2,
        "shloka_num": 2
    },
    {
        "text": "मुमोच यदि रामाय शंसेयुरिति भामिनी ।\nवस्त्रमुत्सृज्य तन्मध्ये निक्षिप्तं सहभूषणम् ॥३-५४-३॥",
        "index": 3,
        "shloka_num": 3
    },
    {
        "text": "सम्भ्रमात् तु दशग्रीवस्तत्कर्म च न बुद्धवान् ।\nपिङ्गाक्षास्तां विशालाक्षीं नेत्रैरनिमिषैरिव ॥३-५४-४॥",
        "index": 4,
        "shloka_num": 4
    },
    {
        "text": "विक्रोशन्तीं तदा सीतां ददृशुर्वानरोत्तमाः ।\nस च पम्पामतिक्रम्य लङ्कामभिमुखः पुरीम् ॥३-५४-५॥",
        "index": 5,
        "shloka_num": 5
    },
    {
        "text": "जगाम मैथिलीं गृह्य रुदतीं राक्षसेश्वरः ।\nतां जहार सुसंहृष्टो रावणो मृत्युमात्मनः ॥३-५४-६॥",
        "index": 6,
        "shloka_num": 6
    },
    {
        "text": "उत्सङ्गेनैव भुजगीं तीक्ष्णदंष्ट्रां महाविषाम् ।\nवनानि सरितः शैलान् सरांसि च विहायसा ॥३-५४-७॥",
        "index": 7,
        "shloka_num": 7
    },
    {
        "text": "स क्षिप्रं समतीयाय शरश्चापादिव च्युतः ।\nतिमिनक्रनिकेतं तु वरुणालयमक्षयम् ॥३-५४-८॥",
        "index": 8,
        "shloka_num": 8
    },
    {
        "text": "सरितां शरणं गत्वा समतीयाय सागरम् ।\nसम्भ्रमात् परिवृत्तोर्मी रुद्धमीनमहोरगः ॥३-५४-९॥",
        "index": 9,
        "shloka_num": 9
    },
    {
        "text": "वैदेह्यां ह्रियमाणायां बभूव वरुणालयः ।\nअन्तरिक्षगता वाचः ससृजुश्चारणास्तदा ॥३-५४-१०॥",
        "index": 10,
        "shloka_num": 10
    },
    {
        "text": "एतदन्तो दशग्रीव इति सिद्धास्तथाब्रुवन् ।\nस तु सीतां विचेष्टन्तीमङ्केनादाय रावणः ॥३-५४-११॥",
        "index": 11,
        "shloka_num": 11
    },
    {
        "text": "प्रविवेश पुरीं लङ्कां रूपिणीं मृत्युमात्मनः ।\nसोऽभिगम्य पुरीं लङ्कां सुविभक्तमहापथाम् ॥३-५४-१२॥",
        "index": 12,
        "shloka_num": 12
    },
    {
        "text": "संरूढकक्ष्यां बहुलां स्वमन्तःपुरमाविशत् ।\nतत्र तामसितापाङ्गीं शोकमोहसमन्विताम् ॥३-५४-१३॥",
        "index": 13,
        "shloka_num": 13
    },
    {
        "text": "निदधे रावणः सीतां मयो मायामिवासुरीम् ।\nअब्रवीच्च दशग्रीवः पिशाचीर्घोरदर्शनाः ॥३-५४-१४॥",
        "index": 14,
        "shloka_num": 14
    },
    {
        "text": "यथा नैनां पुमान् स्त्री वा सीतां पश्यत्यसम्मतः ।\nमुक्तामणिसुवर्णानि वस्त्राण्याभरणानि च ॥३-५४-१५॥",
        "index": 15,
        "shloka_num": 15
    },
    {
        "text": "यद् यदिच्छेत् तदैवास्या देयं मच्छन्दतो यथा ।\nया च वक्ष्यति वैदेहीं वचनं किंचिदप्रियम् ॥३-५४-१६॥",
        "index": 16,
        "shloka_num": 16
    },
    {
        "text": "अज्ञानाद् यदि वा ज्ञानान्न तस्या जीवितं प्रियम् ।\nतथोक्त्वा राक्षसीस्तास्तु राक्षसेन्द्रः प्रतापवान् ॥३-५४-१७॥",
        "index": 17,
        "shloka_num": 17
    },
    {
        "text": "निष्क्रम्यान्तःपुरात् तस्मात् किं कृत्यमिति चिन्तयन् ।\nददर्शाष्टौ महावीर्यान् राक्षसान् पिशिताशनान् ॥३-५४-१८॥",
        "index": 18,
        "shloka_num": 18
    },
    {
        "text": "स तान् दृष्ट्वा महावीर्यो वरदानेन मोहितः ।\nउवाच तानिदं वाक्यं प्रशस्य बलवीर्यतः ॥३-५४-१९॥",
        "index": 19,
        "shloka_num": 19
    },
    {
        "text": "नानाप्रहरणाः क्षिप्रमितो गच्छत सत्वराः ।\nजनस्थानं हतस्थानं भूतपूर्वं खरालयम् ॥३-५४-२०॥",
        "index": 20,
        "shloka_num": 20
    },
    {
        "text": "तत्रास्यतां जनस्थाने शून्ये निहतराक्षसे ।\nपौरुषं बलमाश्रित्य त्रासमुत्सृज्य दूरतः ॥३-५४-२१॥",
        "index": 21,
        "shloka_num": 21
    },
    {
        "text": "बहुसैन्यं महावीर्यं जनस्थाने निवेशितम् ।\nसदूषणखरं युद्धे निहतं रामसायकैः ॥३-५४-२२॥",
        "index": 22,
        "shloka_num": 22
    },
    {
        "text": "ततः क्रोधो ममापूर्वो धैर्यस्योपरि वर्धते ।\nवैरं च सुमहज्जातं रामं प्रति सुदारुणम् ॥३-५४-२३॥",
        "index": 23,
        "shloka_num": 23
    },
    {
        "text": "निर्यातयितुमिच्छामि तच्च वैरं महारिपोः ।\nनहि लप्स्याम्यहं निद्रामहत्वा संयुगे रिपुम् ॥३-५४-२४॥",
        "index": 24,
        "shloka_num": 24
    },
    {
        "text": "तं त्विदानीमहं हत्वा खरदूषणघातिनम् ।\nरामं शर्मोपलप्स्यामि धनं लब्ध्वेव निर्धनः ॥३-५४-२५॥",
        "index": 25,
        "shloka_num": 25
    },
    {
        "text": "जनस्थाने वसद्भिस्तु भवद्भी राममाश्रिता ।\nप्रवृत्तिरुपनेतव्या किं करोतीति तत्त्वतः ॥३-५४-२६॥",
        "index": 26,
        "shloka_num": 26
    },
    {
        "text": "अप्रमादाच्च गन्तव्यं सर्वैरेव निशाचरैः ।\nकर्तव्यश्च सदा यत्नो राघवस्य वधं प्रति ॥३-५४-२७॥",
        "index": 27,
        "shloka_num": 27
    },
    {
        "text": "युष्माकं तु बलं ज्ञातं बहुशो रणमूर्धनि ।\nअतश्चास्मिञ्जनस्थाने मया यूयं निवेशिताः ॥३-५४-२८॥",
        "index": 28,
        "shloka_num": 28
    },
    {
        "text": "ततः प्रियं वाक्यमुपेत्य राक्षसा महार्थमष्टावभिवाद्य रावणम् ।\nविहाय लङ्कां सहिताः प्रतस्थिरे यतो जनस्थानमलक्ष्यदर्शनाः ॥३-५४-२९॥",
        "index": 29,
        "shloka_num": 29
    },
    {
        "text": "ततस्तु सीतामुपलभ्य रावणः सुसम्प्रहृष्टः परिगृह्य मैथिलीम् ।\nप्रसज्य रामेण च वैरमुत्तमं बभूव मोहान्मुदितः स रावणः ॥३-५४-३०॥",
        "index": 30,
        "shloka_num": 30
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे लङ्काप्रापणम् नाम चतुःपञ्चाशः सर्गः ॥३-५४॥",
        "index": 31,
        "shloka_num": null
    }
]
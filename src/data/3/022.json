[
    {
        "text": "अथ श्रीमद्वाल्मीकीयरामायणे अरण्यकाण्डे खरसन्नाहः नाम द्वाविंशः सर्गः ॥३-२२॥",
        "index": 0,
        "shloka_num": null
    },
    {
        "text": "एवमाधर्षितः शूरः शूर्पणख्या खरस्ततः ।\nउवाच रक्षसां मध्ये खरः खरतरं वचः ॥३-२२-१॥",
        "index": 1,
        "shloka_num": 1
    },
    {
        "text": "तवापमानप्रभवः क्रोधोऽयमतुलो मम ।\nन शक्यते धारयितुं लवणाम्भ इवोल्बणम् ॥३-२२-२॥",
        "index": 2,
        "shloka_num": 2
    },
    {
        "text": "न रामं गणये वीर्यान्मानुषं क्षीणजीवितम् ।\nआत्मदुश्चरितैः प्राणान् हतो योऽद्य विमोक्ष्यते ॥३-२२-३॥",
        "index": 3,
        "shloka_num": 3
    },
    {
        "text": "बाष्पः सन्धार्यतामेष सम्भ्रमश्च विमुच्यताम् ।\nअहं रामं सह भ्रात्रा नयामि यमसादनम् ॥३-२२-४॥",
        "index": 4,
        "shloka_num": 4
    },
    {
        "text": "परश्वधहतस्याद्य मन्दप्राणस्य भूतले ।\nरामस्य रुधिरं रक्तमुष्णं पास्यसि राक्षसि ॥३-२२-५॥",
        "index": 5,
        "shloka_num": 5
    },
    {
        "text": "सम्प्रहृष्टा वचः श्रुत्वा खरस्य वदनाच्च्युतम् ।\nप्रशशंस पुनर्मौर्ख्याद् भ्रातरं रक्षसां वरम् ॥३-२२-६॥",
        "index": 6,
        "shloka_num": 6
    },
    {
        "text": "तया परुषितः पूर्वं पुनरेव प्रशंसितः ।\nअब्रवीद् दूषणं नाम खरः सेनापतिं तदा ॥३-२२-७॥",
        "index": 7,
        "shloka_num": 7
    },
    {
        "text": "चतुर्दश सहस्राणि मम चित्तानुवर्तिनाम् ।\nरक्षसां भीमवेगानां समरेष्वनिवर्तिनाम् ॥३-२२-८॥",
        "index": 8,
        "shloka_num": 8
    },
    {
        "text": "नीलजीमूतवर्णानां लोकहिंसाविहारिणाम् ।\nसर्वोद्योगमुदीर्णानां रक्षसां सौम्य कारय ॥३-२२-९॥",
        "index": 9,
        "shloka_num": 9
    },
    {
        "text": "उपस्थापय मे क्षिप्रं रथं सौम्य धनूंषि च ।\nशरांश्च चित्रान् खड्गांश्च शक्तीश्च विविधाः शिताः ॥३-२२-१०॥",
        "index": 10,
        "shloka_num": 10
    },
    {
        "text": "अग्रे निर्यातुमिच्छामि पौलस्त्यानां महात्मनाम् ।\nवधार्थं दुर्विनीतस्य रामस्य रणकोविद ॥३-२२-११॥",
        "index": 11,
        "shloka_num": 11
    },
    {
        "text": "इति तस्य ब्रुवाणस्य सूर्यवर्णं महारथम् ।\nसदश्वैः शबलैर्युक्तमाचचक्षेऽथ दूषणः ॥३-२२-१२॥",
        "index": 12,
        "shloka_num": 12
    },
    {
        "text": "तं मेरुशिखराकारं तप्तकाञ्चनभूषणम् ।\nहेमचक्रमसम्बाधं वैदूर्यमयकूबरम् ॥३-२२-१३॥",
        "index": 13,
        "shloka_num": 13
    },
    {
        "text": "मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः ।\nमाङ्गल्यैः पक्षिसङ्घैश्च ताराभिश्च समावृतम् ॥३-२२-१४॥",
        "index": 14,
        "shloka_num": 14
    },
    {
        "text": "ध्वजनिस्त्रिंशसम्पन्नं किङ्किणीवरभूषितम् ।\nसदश्वयुक्तं सोऽमर्षादारुरोह खरस्तदा ॥३-२२-१५॥",
        "index": 15,
        "shloka_num": 15
    },
    {
        "text": "खरस्तु तन्महत्सैन्यं रथचर्मायुधध्वजम् ।\nनिर्यातेत्यब्रवीत् प्रेक्ष्य दूषणः सर्वराक्षसान् ॥३-२२-१६॥",
        "index": 16,
        "shloka_num": 16
    },
    {
        "text": "ततस्तद् राक्षसं सैन्यं घोरचर्मायुधध्वजम् ।\nनिर्जगाम जनस्थानान्महानादं महाजवम् ॥३-२२-१७॥",
        "index": 17,
        "shloka_num": 17
    },
    {
        "text": "मुद्गरैः पट्टिशैः शूलैः सुतीक्ष्णैश्च परश्वधैः ।\nखड्गैश्चक्रैश्च हस्तस्थैर्भ्राजमानैः सतोमरैः ॥३-२२-१८॥",
        "index": 18,
        "shloka_num": 18
    },
    {
        "text": "शक्तिभिः परिघैर्घोरैरतिमात्रैश्च कार्मुकैः ।\nगदासिमुसलैर्वज्रैर्गृहीतैर्भीमदर्शनैः ॥३-२२-१९॥",
        "index": 19,
        "shloka_num": 19
    },
    {
        "text": "राक्षसानां सुघोराणां सहस्राणि चतुर्दश ।\nनिर्यातानि जनस्थानात् खरचित्तानुवर्तिनाम् ॥३-२२-२०॥",
        "index": 20,
        "shloka_num": 20
    },
    {
        "text": "तांस्तु निर्धावतो दृष्ट्वा राक्षसान् भीमदर्शनान् ।\nखरस्याथ रथः किञ्चिज्जगाम तदनन्तरम् ॥३-२२-२१॥",
        "index": 21,
        "shloka_num": 21
    },
    {
        "text": "ततस्ताञ्छबलानश्वांस्तप्तकाञ्चनभूषितान् ।\nखरस्य मतमाज्ञाय सारथिः पर्यचोदयत् ॥३-२२-२२॥",
        "index": 22,
        "shloka_num": 22
    },
    {
        "text": "सञ्चोदितो रथः शीघ्रं खरस्य रिपुघातिनः ।\nशब्देनापूरयामास दिशः सप्रदिशस्तथा ॥३-२२-२३॥",
        "index": 23,
        "shloka_num": 23
    },
    {
        "text": "प्रवृद्धमन्युस्तु खरः खरस्वरो रिपोर्वधार्थं त्वरितो यथान्तकः ।\nअचूचुदत् सारथिमुन्नदन् पुनर्महाबलो मेघ इवाश्मवर्षवान् ॥३-२२-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे खरसन्नाहः नाम द्वाविंशः सर्गः ॥३-२२॥",
        "index": 25,
        "shloka_num": null
    }
]
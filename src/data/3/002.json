[
    {
        "text": "अथ श्रीमद्वाल्मीकीयरामायणे अरण्यकाण्डे विराधसंरोधः नाम द्वितीयः सर्गः ॥३-२॥",
        "index": 0,
        "shloka_num": null
    },
    {
        "text": "कृतातिथ्योऽथ रामस्तु सूर्यस्योदयनं प्रति ।\nआमन्त्र्य स मुनीन् सर्वान् वनमेवान्वगाहत ॥३-२-१॥",
        "index": 1,
        "shloka_num": 1
    },
    {
        "text": "नानामृगगणाकीर्णमृक्षशार्दूलसेवितम् ।\nध्वस्तवृक्षलतागुल्मं दुर्दर्शसलिलाशयम् ॥३-२-२॥",
        "index": 2,
        "shloka_num": 2
    },
    {
        "text": "निष्कूजमानशकुनिं झिल्लिकागणनादितम् ।\nलक्ष्मणानुचरो रामो वनमध्यं ददर्श ह ॥३-२-३॥",
        "index": 3,
        "shloka_num": 3
    },
    {
        "text": "सीतया सह काकुत्स्थस्तस्मिन् घोरमृगायुते ।\nददर्श गिरिशृङ्गाभं पुरुषादं महास्वनम् ॥३-२-४॥",
        "index": 4,
        "shloka_num": 4
    },
    {
        "text": "गभीराक्षं महावक्त्रं विकटं विकटोदरम् ।\nबीभत्सं विषमं दीर्घं विकृतं घोरदर्शनम् ॥३-२-५॥",
        "index": 5,
        "shloka_num": 5
    },
    {
        "text": "वसानं चर्म वैयाघ्रं वसार्द्रं रुधिरोक्षितम् ।\nत्रासनं सर्वभूतानां व्यादितास्यमिवान्तकम् ॥३-२-६॥",
        "index": 6,
        "shloka_num": 6
    },
    {
        "text": "त्रीन् सिंहांश्चतुरो व्याघ्रान् द्वौ वृकौ पृषतान् दश ।\nसविषाणं वसादिग्धं गजस्य च शिरो महत् ॥३-२-७॥",
        "index": 7,
        "shloka_num": 7
    },
    {
        "text": "अवसज्यायसे शूले विनदन्तं महास्वनम् ।\nस रामं लक्ष्मणं चैव सीतां दृष्ट्वा च मैथिलीम् ॥३-२-८॥",
        "index": 8,
        "shloka_num": 8
    },
    {
        "text": "अभ्यधावत् सुसंक्रुद्धः प्रजाः काल इवान्तकः स कृत्वा भैरवं नादं चालयन्निव मेदिनीम् ॥३-२-९॥",
        "index": 9,
        "shloka_num": 9
    },
    {
        "text": "अङ्केनादाय वैदेहीमपक्रम्य तदाब्रवीत् ।\nयुवां जटाचीरधरौ सभार्यौ क्षीणजीवितौ ॥३-२-१०॥",
        "index": 10,
        "shloka_num": 10
    },
    {
        "text": "प्रविष्टौ दण्डकारण्यं शरचापासिपाणिनौ ।\nकथं तापसयोर्वां च वासः प्रमदया सह ॥३-२-११॥",
        "index": 11,
        "shloka_num": 11
    },
    {
        "text": "अधर्मचारिणौ पापौ कौ युवां मुनिदूषकौ ।\nअहं वनमिदं दुर्गं विराधो नाम राक्षसः ॥३-२-१२॥",
        "index": 12,
        "shloka_num": 12
    },
    {
        "text": "चरामि सायुधो नित्यमृषिमांसानि भक्षयन् ।\nइयं नारी वरारोहा मम भार्या भविष्यति ॥३-२-१३॥",
        "index": 13,
        "shloka_num": 13
    },
    {
        "text": "युवयोः पापयोश्चाहं पास्यामि रुधिरं मृधे ।\nतस्यैवं ब्रुवतो दुष्टं विराधस्य दुरात्मनः ॥३-२-१४॥",
        "index": 14,
        "shloka_num": 14
    },
    {
        "text": "श्रुत्वा सगर्वितं वाक्यं सम्भ्रान्ता जनकात्मजा ।\nसीता प्रवेपितोद्वेगात् प्रवाते कदली यथा ॥३-२-१५॥",
        "index": 15,
        "shloka_num": 15
    },
    {
        "text": "तां दृष्ट्वा राघवः सीतां विराधाङ्कगतां शुभाम् ।\nअब्रवील्लक्ष्मणं वाक्यं मुखेन परिशुष्यता ॥३-२-१६॥",
        "index": 16,
        "shloka_num": 16
    },
    {
        "text": "पश्य सौम्य नरेन्द्रस्य जनकस्यात्मसम्भवाम् ।\nमम भार्यां शुभाचारां विराधाङ्के प्रवेशिताम् ॥३-२-१७॥",
        "index": 17,
        "shloka_num": 17
    },
    {
        "text": "अत्यन्तसुखसंवृद्धां राजपुत्रीं यशस्विनीम् ।\nयदभिप्रेतमस्मासु प्रियं वरवृतं च यत् ॥३-२-१८॥",
        "index": 18,
        "shloka_num": 18
    },
    {
        "text": "कैकेय्यास्तु सुसंवृत्तं क्षिप्रमद्यैव लक्ष्मण ।\nया न तुष्यति राज्येन पुत्रार्थे दीर्घदर्शिनी ॥३-२-१९॥",
        "index": 19,
        "shloka_num": 19
    },
    {
        "text": "ययाहं सर्वभूतानां प्रियः प्रस्थापितो वनम् ।\nअद्येदानीं सकामा सा या माता मध्यमा मम ॥३-२-२०॥",
        "index": 20,
        "shloka_num": 20
    },
    {
        "text": "परस्पर्शात् तु वैदेह्या न दुःखतरमस्ति मे ।\nपितुर्विनाशात् सौमित्रे स्वराज्य हरणात् तथा ॥३-२-२१॥",
        "index": 21,
        "shloka_num": 21
    },
    {
        "text": "इति ब्रुवति काकुत्स्थे बाष्पशोकपरिप्लुतः ।\nअब्रवील्लक्ष्मणः क्रुद्धो रुद्धो नाग इव श्वसन् ॥३-२-२२॥",
        "index": 22,
        "shloka_num": 22
    },
    {
        "text": "अनाथ इव भूतानां नाथस्त्वं वासवोपमः ।\nमया प्रेष्येण काकुत्स्थ किमर्थं परितप्यसे ॥३-२-२३॥",
        "index": 23,
        "shloka_num": 23
    },
    {
        "text": "शरेण निहतस्याद्य मया क्रुद्धेन रक्षसः ।\nविराधस्य गतासोर्हि मही पास्यति शोणितम् ॥३-२-२४॥",
        "index": 24,
        "shloka_num": 24
    },
    {
        "text": "राज्यकामे मम क्रोधो भरते यो बभूव ह ।\nतं विराधे विमोक्ष्यामि वज्री वज्रमिवाचले ॥३-२-२५॥",
        "index": 25,
        "shloka_num": 25
    },
    {
        "text": "मम भुजबलवेगवेगितः पततु शरोऽस्य महान् महोरसि ।\nव्यपनयतु तनोश्च जीवितं पततु ततश्च महीं विघूर्णितः ॥३-२-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे विराधसंरोधः नाम द्वितीयः सर्गः ॥३-२॥",
        "index": 27,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे साहाय्यकानभ्युपगमः नाम एकोनचत्वारिंशः सर्गः ॥३-३९॥",
        "index": 0,
        "shloka_num": null
    },
    {
        "text": "एवमस्मि तदा मुक्तः कथंचित् तेन संयुगे ।\nइदानीमपि यद् वृत्तं तच्छृणुष्व यदुत्तरम् ॥३-३९-१॥",
        "index": 1,
        "shloka_num": 1
    },
    {
        "text": "राक्षसाभ्यामहं द्वाभ्यामनिर्विण्णस्तथाकृतः ।\nसहितो मृगरूपाभ्यां प्रविष्टो दण्डकावने ॥३-३९-२॥",
        "index": 2,
        "shloka_num": 2
    },
    {
        "text": "दीप्तजिह्वो महादंष्ट्रस्तीक्ष्णशृङ्गो महाबलः ।\nव्यचरन् दण्डकारण्यं मांसभक्षो महामृगः ॥३-३९-३॥",
        "index": 3,
        "shloka_num": 3
    },
    {
        "text": "अग्निहोत्रेषु तीर्थेषु चैत्यवृक्षेषु रावण ।\nअत्यन्तघोरो व्यचरंस्तापसांस्तान् प्रधर्षयन् ॥३-३९-४॥",
        "index": 4,
        "shloka_num": 4
    },
    {
        "text": "निहत्य दण्डकारण्ये तापसान् धर्मचारिणः ।\nरुधिराणि पिबंस्तेषां तन्मांसानि च भक्षयन् ॥३-३९-५॥",
        "index": 5,
        "shloka_num": 5
    },
    {
        "text": "ऋषिमांसाशनः क्रूरस्त्रासयन् वनगोचरान् ।\nतदा रुधिरमत्तोऽहं व्यचरं दण्डकावनम् ॥३-३९-६॥",
        "index": 6,
        "shloka_num": 6
    },
    {
        "text": "तदाहं दण्डकारण्ये विचरन् धर्मदूषकः ।\nआसादयं तदा रामं तापसं धर्ममाश्रितम् ॥३-३९-७॥",
        "index": 7,
        "shloka_num": 7
    },
    {
        "text": "वैदेहीं च महाभागां लक्ष्मणं च महारथम् ।\nतापसं नियताहारं सर्वभूतहिते रतम् ॥३-३९-८॥",
        "index": 8,
        "shloka_num": 8
    },
    {
        "text": "सोऽहं वनगतं रामं परिभूय महाबलम् ।\nतापसोऽयमिति ज्ञात्वा पूर्ववैरमनुस्मरन् ॥३-३९-९॥",
        "index": 9,
        "shloka_num": 9
    },
    {
        "text": "अभ्यधावं सुसंक्रुद्धस्तीक्ष्णशृङ्गो मृगाकृतिः ।\nजिघांसुरकृतप्रज्ञस्तं प्रहारमनुस्मरन् ॥३-३९-१०॥",
        "index": 10,
        "shloka_num": 10
    },
    {
        "text": "तेन त्यक्तास्त्रयो बाणाः शिताः शत्रुनिबर्हणाः ।\nविकृष्य सुमहच्चापं सुपर्णानिलतुल्यगाः ॥३-३९-११॥",
        "index": 11,
        "shloka_num": 11
    },
    {
        "text": "ते बाणा वज्रसंकाशाः सुघोरा रक्तभोजनाः ।\nआजग्मुः सहिताः सर्वे त्रयः संनतपर्वणः ॥३-३९-१२॥",
        "index": 12,
        "shloka_num": 12
    },
    {
        "text": "पराक्रमज्ञो रामस्य शठो दृष्टभयः पुरा ।\nसमुत्क्रान्तस्ततो मुक्तस्तावुभौ राक्षसौ हतौ ॥३-३९-१३॥",
        "index": 13,
        "shloka_num": 13
    },
    {
        "text": "शरेण मुक्तो रामस्य कथंचित् प्राप्य जीवितम् ।\nइह प्रव्राजितो युक्तस्तापसोऽहं समाहितः ॥३-३९-१४॥",
        "index": 14,
        "shloka_num": 14
    },
    {
        "text": "वृक्षे वृक्षे हि पश्यामि चीरकृष्णाजिनाम्बरम् ।\nगृहीतधनुषं रामं पाशहस्तमिवान्तकम् ॥३-३९-१५॥",
        "index": 15,
        "shloka_num": 15
    },
    {
        "text": "अपि रामसहस्राणि भीतः पश्यामि रावण ।\nरामभूतमिदं सर्वमरण्यं प्रतिभाति मे ॥३-३९-१६॥",
        "index": 16,
        "shloka_num": 16
    },
    {
        "text": "राममेव हि पश्यामि रहिते राक्षसेश्वर ।\nदृष्ट्वा स्वप्नगतं राममुद्भ्रमामि विचेतनः ॥३-३९-१७॥",
        "index": 17,
        "shloka_num": 17
    },
    {
        "text": "रकारादीनि नामानि रामत्रस्तस्य रावण ।\nरत्नानि च रथाश्चैव वित्रासं जनयन्ति मे ॥३-३९-१८॥",
        "index": 18,
        "shloka_num": 18
    },
    {
        "text": "अहं तस्य प्रभावज्ञो न युद्धं तेन ते क्षमम् ।\nबलिं वा नमुचिं वापि हन्याद्धि रघुनन्दनः ॥३-३९-१९॥",
        "index": 19,
        "shloka_num": 19
    },
    {
        "text": "रणे रामेण युद्धस्व क्षमां वा कुरु रावण ।\nन ते रामकथा कार्या यदि मां द्रष्टुमिच्छसि ॥३-३९-२०॥",
        "index": 20,
        "shloka_num": 20
    },
    {
        "text": "बहवः साधवो लोके युक्ता धर्ममनुष्ठिताः ।\nपरेषामपराधेन विनष्टाः सपरिच्छदाः ॥३-३९-२१॥",
        "index": 21,
        "shloka_num": 21
    },
    {
        "text": "सोऽहं परापराधेन विनशेयं निशाचर ।\nकुरु यत् ते क्षमं तत्त्वमहं त्वां नानुयामि वै ॥३-३९-२२॥",
        "index": 22,
        "shloka_num": 22
    },
    {
        "text": "रामश्च हि महातेजा महासत्त्वो महाबलः ।\nअपि राक्षसलोकस्य भवेदन्तकरोऽपि हि ॥३-३९-२३॥",
        "index": 23,
        "shloka_num": 23
    },
    {
        "text": "यदि शूर्पणखाहेतोर्जनस्थानगतः खरः ।\nअतिवृत्तो हतः पूर्वं रामेणाक्लिष्टकर्मणा ।\nअत्र ब्रूहि यथातत्त्वं को रामस्य व्यतिक्रमः ॥३-३९-२४॥",
        "index": 24,
        "shloka_num": 24
    },
    {
        "text": "इदं वचो बन्धुहितार्थिना मया यथोच्यमानं यदि नाभिपत्स्यसे ।\nसबान्धवस्त्यक्ष्यसि जीवितं रणे हतोऽद्य रामेण शरैरजिह्मगैः ॥३-३९-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे साहाय्यकानभ्युपगमः नाम एकोनचत्वारिंशः सर्गः ॥३-३९॥",
        "index": 26,
        "shloka_num": null
    }
]
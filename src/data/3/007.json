[
    {
        "text": "अथ श्रीमद्वाल्मीकीयरामायणे अरण्यकाण्डे सुतीक्ष्णाश्रमः नाम सप्तमः सर्गः ॥३-७॥",
        "index": 0,
        "shloka_num": null
    },
    {
        "text": "रामस्तु सहितो भ्रात्रा सीतया च परन्तपः ।\nसुतीक्ष्णस्याश्रमपदं जगाम सह तैर्द्विजैः ॥३-७-१॥",
        "index": 1,
        "shloka_num": 1
    },
    {
        "text": "स गत्वा दूरमध्वानं नदीस्तीर्त्वा बहूदकाः ।\nददर्श विमलं शैलं महामेरुमिवोन्नतम् ॥३-७-२॥",
        "index": 2,
        "shloka_num": 2
    },
    {
        "text": "ततस्तदिक्ष्वाकुवरौ सततं विविधैर्द्रुमैः ।\nकाननं तौ विविशतुः सीतया सह राघवौ ॥३-७-३॥",
        "index": 3,
        "shloka_num": 3
    },
    {
        "text": "प्रविष्टस्तु वनं घोरं बहुपुष्पफलद्रुमम् ।\nददर्शाश्रममेकान्ते चीरमालापरिष्कृतम् ॥३-७-४॥",
        "index": 4,
        "shloka_num": 4
    },
    {
        "text": "तत्र तापसमासीनं मलपङ्कजधारिणम् ।\nरामः सुतीक्ष्णं विधिवत् तपोधनमभाषत ॥३-७-५॥",
        "index": 5,
        "shloka_num": 5
    },
    {
        "text": "रामोऽहमस्मि भगवन् भवन्तं द्रष्टुमागतः ।\nतन्माभिवद धर्मज्ञ महर्षे सत्यविक्रम ॥३-७-६॥",
        "index": 6,
        "shloka_num": 6
    },
    {
        "text": "स निरीक्ष्य ततो धीरो रामं धर्मभृतां वरम् ।\nसमाश्लिष्य च बाहुभ्यामिदं वचनमब्रवीत् ॥३-७-७॥",
        "index": 7,
        "shloka_num": 7
    },
    {
        "text": "स्वागतं ते रघुश्रेष्ठ राम सत्यभृतां वर ।\nआश्रमोऽयं त्वयाऽऽक्रान्तः सनाथ इव साम्प्रतम् ॥३-७-८॥",
        "index": 8,
        "shloka_num": 8
    },
    {
        "text": "प्रतीक्षमाणस्त्वामेव नारोहेऽहं महायशः ।\nदेवलोकमितो वीर देहं त्यक्त्वा महीतले ॥३-७-९॥",
        "index": 9,
        "shloka_num": 9
    },
    {
        "text": "चित्रकूटमुपादाय राज्यभ्रष्टोऽसि मे श्रुतः ।\nइहोपयातः काकुत्स्थ देवराजः शतक्रतुः ॥३-७-१०॥",
        "index": 10,
        "shloka_num": 10
    },
    {
        "text": "उपागम्य च मे देवो महादेवः सुरेश्वरः ।\nसर्वाल्ँ लोकाञ्जितानाह मम पुण्येन कर्मणा ॥३-७-११॥",
        "index": 11,
        "shloka_num": 11
    },
    {
        "text": "तेषु देवर्षिजुष्टेषु जितेषु तपसा मया ।\nमत्प्रसादात् सभार्यस्त्वं विहरस्व सलक्ष्मणः ॥३-७-१२॥",
        "index": 12,
        "shloka_num": 12
    },
    {
        "text": "तमुग्रतपसं दीप्तं महर्षिं सत्यवादिनम् ।\nप्रत्युवाचात्मवान् रामो ब्रह्माणमिव वासवः ॥३-७-१३॥",
        "index": 13,
        "shloka_num": 13
    },
    {
        "text": "अहमेवाहरिष्यामि स्वयं लोकान् महामुने ।\nआवासं त्वहमिच्छामि प्रदिष्टमिह कानने ॥३-७-१४॥",
        "index": 14,
        "shloka_num": 14
    },
    {
        "text": "भवान् सर्वत्र कुशलः सर्वभूतहिते रतः ।\nआख्यातं शरभङ्गेन गौतमेन महात्मना ॥३-७-१५॥",
        "index": 15,
        "shloka_num": 15
    },
    {
        "text": "एवमुक्तस्तु रामेण महर्षिर्लोकविश्रुतः ।\nअब्रवीन्मधुरं वाक्यं हर्षेण महता युतः ॥३-७-१६॥",
        "index": 16,
        "shloka_num": 16
    },
    {
        "text": "अयमेवाश्रमो राम गुणवान् रम्यतामिति ।\nऋषिसङ्घानुचरितः सदा मूलफलैर्युतः ॥३-७-१७॥",
        "index": 17,
        "shloka_num": 17
    },
    {
        "text": "इममाश्रममागम्य मृगसङ्घा महीयसः ।\nअहत्वा प्रतिगच्छन्ति लोभयित्वाकुतोभयाः ॥३-७-१८॥",
        "index": 18,
        "shloka_num": 18
    },
    {
        "text": "नान्यो दोषो भवेदत्र मृगेभ्योऽन्यत्र विद्धि वै ।\nतच्छ्रुत्वा वचनं तस्य महर्षेर्लक्ष्मणाग्रजः ॥३-७-१९॥",
        "index": 19,
        "shloka_num": 19
    },
    {
        "text": "उवाच वचनं धीरो विगृह्य सशरं धनुः ।\nतानहं सुमहाभाग मृगसङ्घान् समागतान् ॥३-७-२०॥",
        "index": 20,
        "shloka_num": 20
    },
    {
        "text": "हन्यां निशितधारेण शरेणानतपर्वणा ।\nभवांस्तत्राभिषज्येत किं स्यात् कृच्छ्रतरं ततः ॥३-७-२१॥",
        "index": 21,
        "shloka_num": 21
    },
    {
        "text": "एतस्मिन्नाश्रमे वासं चिरं तु न समर्थये ।\nतमेवमुक्त्वोपरमं रामः सन्ध्यामुपागमत् ॥३-७-२२॥",
        "index": 22,
        "shloka_num": 22
    },
    {
        "text": "अन्वास्य पश्चिमां सन्ध्यां तत्र वासमकल्पयत् ।\nसुतीक्ष्णस्याश्रमे रम्ये सीतया लक्ष्मणेन च ॥३-७-२३॥",
        "index": 23,
        "shloka_num": 23
    },
    {
        "text": "ततः शुभं तापसयोग्यमन्नं स्वयं सुतीक्ष्णः पुरुषर्षभाभ्याम् ।\nताभ्यां सुसत्कृत्य ददौ महात्मा सन्ध्यानिवृत्तौ रजनीं समीक्ष्य ॥३-७-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सुतीक्ष्णाश्रमः नाम सप्तमः सर्गः ॥३-७॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे सीताधर्मावेदनम् नाम नवमः सर्गः ॥३-९॥",
        "index": 0,
        "shloka_num": null
    },
    {
        "text": "सुतीक्ष्णेनाभ्यनुज्ञातं प्रस्थितं रघुनन्दनम् ।\nहृद्यया स्निग्धया वाचा भर्तारमिदमब्रवीत् ॥३-९-१॥",
        "index": 1,
        "shloka_num": 1
    },
    {
        "text": "अधर्मं तु सुसूक्ष्मेण विधिना प्राप्यते महान् ।\nनिवृत्तेन च शक्योऽयं व्यसनात् कामजादिह ॥३-९-२॥",
        "index": 2,
        "shloka_num": 2
    },
    {
        "text": "त्रीण्येव व्यसनान्यत्र कामजानि भवन्त्युत ।\nमिथ्यावाक्यं तु परमं तस्माद् गुरुतरावुभौ ॥३-९-३॥",
        "index": 3,
        "shloka_num": 3
    },
    {
        "text": "परदाराभिगमनं विना वैरं च रौद्रता ।\nमिथ्यावाक्यं न ते भूतं न भविष्यति राघव ॥३-९-४॥",
        "index": 4,
        "shloka_num": 4
    },
    {
        "text": "कुतोऽभिलषणं स्त्रीणां परेषां धर्मनाशनम् ।\nतव नास्ति मनुष्येन्द्र न चाभूत् ते कदाचन ॥३-९-५॥",
        "index": 5,
        "shloka_num": 5
    },
    {
        "text": "मनस्यपि तथा राम न चैतद् विद्यते क्वचित् ।\nस्वदारनिरतश्चैव नित्यमेव नृपात्मज ॥३-९-६॥",
        "index": 6,
        "shloka_num": 6
    },
    {
        "text": "धर्मिष्ठः सत्यसन्धश्च पितुर्निर्देशकारकः ।\nत्वयि धर्मश्च सत्यं च त्वयि सर्वं प्रतिष्ठितम् ॥३-९-७॥",
        "index": 7,
        "shloka_num": 7
    },
    {
        "text": "तच्च सर्वं महाबाहो शक्यं वोढुं जितेन्द्रियैः ।\nतव वश्येन्द्रियत्वं च जानामि शुभदर्शन ॥३-९-८॥",
        "index": 8,
        "shloka_num": 8
    },
    {
        "text": "तृतीयं यदिदं रौद्रं परप्राणाभिहिंसनम् ।\nनिर्वैरं क्रियते मोहात् तच्च ते समुपस्थितम् ॥३-९-९॥",
        "index": 9,
        "shloka_num": 9
    },
    {
        "text": "प्रतिज्ञातस्त्वया वीर दण्डकारण्यवासिनाम् ।\nऋषीणां रक्षणार्थाय वधः संयति रक्षसाम् ॥३-९-१०॥",
        "index": 10,
        "shloka_num": 10
    },
    {
        "text": "एतन्निमित्तं च वनं दण्डका इति विश्रुतम् ।\nप्रस्थितस्त्वं सह भ्रात्रा धृतबाणशरासनः ॥३-९-११॥",
        "index": 11,
        "shloka_num": 11
    },
    {
        "text": "ततस्त्वां प्रस्थितं दृष्ट्वा मम चिन्ताकुलं मनः ।\nत्वद्धृत्तं चिन्तयन्त्या वै भवेन्निःश्रेयसं हितम् ॥३-९-१२॥",
        "index": 12,
        "shloka_num": 12
    },
    {
        "text": "नहि मे रोचते वीर गमनं दण्डकान् प्रति ।\nकारणं तत्र वक्ष्यामि वदन्त्याः श्रूयतां मम ॥३-९-१३॥",
        "index": 13,
        "shloka_num": 13
    },
    {
        "text": "त्वं हि बाणधनुष्पाणिर्भ्रात्रा सह वनं गतः ।\nदृष्ट्वा वनचरान् सर्वान् कच्चित् कुर्याः शरव्ययम् ॥३-९-१४॥",
        "index": 14,
        "shloka_num": 14
    },
    {
        "text": "क्षत्रियाणामिह धनुर्हुताशस्येन्धनानि च ।\nसमीपतः स्थितं तेजोबलमुच्छ्रयते भृशम् ॥३-९-१५॥",
        "index": 15,
        "shloka_num": 15
    },
    {
        "text": "पुरा किल महाबाहो तपस्वी सत्यवान् शुचिः ।\nकस्मिंश्चिदभवत् पुण्ये वने रतमृगद्विजे ॥३-९-१६॥",
        "index": 16,
        "shloka_num": 16
    },
    {
        "text": "तस्यैव तपसो विघ्नं कर्तुमिन्द्रः शचीपतिः ।\nखड्गपाणिरथागच्छदाश्रमं भटरूपधृक् ॥३-९-१७॥",
        "index": 17,
        "shloka_num": 17
    },
    {
        "text": "तस्मिंस्तदाश्रमपदे निहितः खड्ग उत्तमः ।\nस न्यासविधिना दत्तः पुण्ये तपसि तिष्ठतः ॥३-९-१८॥",
        "index": 18,
        "shloka_num": 18
    },
    {
        "text": "स तच्छस्त्रमनुप्राप्य न्यासरक्षणतत्परः ।\nवने तु विचरत्येव रक्षन् प्रत्ययमात्मनः ॥३-९-१९॥",
        "index": 19,
        "shloka_num": 19
    },
    {
        "text": "यत्र गच्छत्युपादातुं मूलानि च फलानि च ।\nन विना याति तं खड्गं न्यासरक्षणतत्परः ॥३-९-२०॥",
        "index": 20,
        "shloka_num": 20
    },
    {
        "text": "नित्यं शस्त्रं परिवहन् क्रमेण स तपोधनः ।\nचकार रौद्रीं स्वां बुद्धिं त्यक्त्वा तपसि निश्चयम् ॥३-९-२१॥",
        "index": 21,
        "shloka_num": 21
    },
    {
        "text": "ततः स रौद्राभिरतः प्रमत्तोऽधर्मकर्षितः ।\nतस्य शस्त्रस्य संवासाज्जगाम नरकं मुनिः ॥३-९-२२॥",
        "index": 22,
        "shloka_num": 22
    },
    {
        "text": "एवमेतत् पुरावृत्तं शस्त्रसंयोगकारणम् ।\nअग्निसंयोगवद्धेतुः शस्त्रसंयोग उच्यते ॥३-९-२३॥",
        "index": 23,
        "shloka_num": 23
    },
    {
        "text": "स्नेहाच्च बहुमानाच्च स्मारये त्वां तु शिक्षये ।\nन कथञ्चन सा कार्या गृहीतधनुषा त्वया ॥३-९-२४॥",
        "index": 24,
        "shloka_num": 24
    },
    {
        "text": "बुद्धिर्वैरं विना हन्तुं राक्षसान् दण्डकाश्रितान् ।\nअपराधं विना हन्तुं लोको वीर न मंस्यते ॥३-९-२५॥",
        "index": 25,
        "shloka_num": 25
    },
    {
        "text": "क्षत्रियाणां तु वीराणां वनेषु नियतात्मनाम् ।\nधनुषा कार्यमेतावदार्तानामभिरक्षणम् ॥३-९-२६॥",
        "index": 26,
        "shloka_num": 26
    },
    {
        "text": "क्व च शस्त्रं क्व च वनं क्व च क्षात्रं तपः क्व च ।\nव्याविद्धमिदमस्माभिर्देशधर्मस्तु पूज्यताम् ॥३-९-२७॥",
        "index": 27,
        "shloka_num": 27
    },
    {
        "text": "कदर्यकलुषा बुद्धिर्जायते शस्त्रसेवनात् ।\nपुनर्गत्वा त्वयोध्यायां क्षत्रधर्मं चरिष्यसि ॥३-९-२८॥",
        "index": 28,
        "shloka_num": 28
    },
    {
        "text": "अक्षया तु भवेत् प्रीतिः श्वश्रूश्वशुरयोर्मम ।\nयदि राज्यं हि सन्न्यस्य भवेस्त्वं निरतो मुनिः ॥३-९-२९॥",
        "index": 29,
        "shloka_num": 29
    },
    {
        "text": "धर्मादर्थः प्रभवति धर्मात् प्रभवते सुखम् ।\nधर्मेण लभते सर्वं धर्मसारमिदं जगत् ॥३-९-३०॥",
        "index": 30,
        "shloka_num": 30
    },
    {
        "text": "आत्मानं नियमैस्तैस्तैः कर्षयित्वा प्रयत्नतः ।\nप्राप्तये निपुणैर्धर्मो न सुखाल्लभते सुखम् ॥३-९-३१॥",
        "index": 31,
        "shloka_num": 31
    },
    {
        "text": "नित्यं शुचिमतिः सौम्य चर धर्मं तपोवने ।\nसर्वं तु विदितं तुभ्यं त्रैलोक्यामपि तत्त्वतः ॥३-९-३२॥",
        "index": 32,
        "shloka_num": 32
    },
    {
        "text": "स्त्रीचापलादेतदुपाहृतं मे धर्मं च वक्तुं तव कः समर्थः ।\nविचार्य बुद्ध्या तु सहानुजेन यद् रोचते तत् कुरु माचिरेण ॥३-९-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सीताधर्मावेदनम् नाम नवमः सर्गः ॥३-९॥",
        "index": 34,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे सीताविक्रोशः नाम द्विपञ्चाशः सर्गः ॥३-५२॥",
        "index": 0,
        "shloka_num": null
    },
    {
        "text": "सा तु ताराधिपमुखी रावणेन निरीक्ष्य तम् ।\nगृध्रराजं विनिहतं विललाप सुदुःखिता ॥३-५२-१॥",
        "index": 1,
        "shloka_num": 1
    },
    {
        "text": "निमित्तं लक्षणं स्वप्नं शकुनिस्वरदर्शनम् ।\nअवश्यं सुखदुःखेषु नराणां परिदृश्यते ॥३-५२-२॥",
        "index": 2,
        "shloka_num": 2
    },
    {
        "text": "न नूनं राम जानासि महद्व्यसनमात्मनः ।\nधावन्ति नूनं काकुत्स्थ मदर्थं मृगपक्षिणः ॥३-५२-३॥",
        "index": 3,
        "shloka_num": 3
    },
    {
        "text": "अयं हि कृपया राम मां त्रातुमिह सङ्गतः ।\nशेते विनिहतो भूमौ ममाभाग्याद् विहङ्गमः ॥३-५२-४॥",
        "index": 4,
        "shloka_num": 4
    },
    {
        "text": "त्राहि मामद्य काकुत्स्थ लक्ष्मणेति वराङ्गना ।\nसुसन्त्रस्ता समाक्रन्दच्छृण्वतां तु यथान्तिके ॥३-५२-५॥",
        "index": 5,
        "shloka_num": 5
    },
    {
        "text": "तां क्लिष्टमाल्याभरणां विलपन्तीमनाथवत् ।\nअभ्यधावत वैदेहीं रावणो राक्षसाधिपः ॥३-५२-६॥",
        "index": 6,
        "shloka_num": 6
    },
    {
        "text": "तां लतामिव वेष्टन्तीमालिङ्गन्तीं महाद्रुमान् ।\nमुञ्च मुञ्चेति बहुशः प्राप तां राक्षसाधिपः ॥३-५२-७॥",
        "index": 7,
        "shloka_num": 7
    },
    {
        "text": "क्रोशन्तीं राम रामेति रामेण रहितां वने ।\nजीवितान्ताय केशेषु जग्राहान्तकसन्निभः ॥३-५२-८॥",
        "index": 8,
        "shloka_num": 8
    },
    {
        "text": "प्रधर्षितायां वैदेह्यां बभूव सचराचरम् ।\nजगत् सर्वममर्यादं तमसान्धेन संवृतम् ॥३-५२-९॥",
        "index": 9,
        "shloka_num": 9
    },
    {
        "text": "न वाति मारुतस्तत्र निष्प्रभोऽभूद् दिवाकरः ।\nदृष्ट्वा सीतां परामृष्टां देवो दिव्येन चक्षुषा ॥३-५२-१०॥",
        "index": 10,
        "shloka_num": 10
    },
    {
        "text": "कृतं कार्यमिति श्रीमान् व्याजहार पितामहः ।\nप्रहृष्टा व्यथिताश्चासन् सर्वे ते परमर्षयः ॥३-५२-११॥",
        "index": 11,
        "shloka_num": 11
    },
    {
        "text": "दृष्ट्वा सीतां परामृष्टां दण्डकारण्यवासिनः ।\nरावणस्य विनाशं च प्राप्तं बुद्ध्वा यदृच्छया ॥३-५२-१२॥",
        "index": 12,
        "shloka_num": 12
    },
    {
        "text": "स तु तां राम रामेति रुदतीं लक्ष्मणेति च ।\nजगामादाय चाकाशं रावणो राक्षसेश्वरः ॥३-५२-१३॥",
        "index": 13,
        "shloka_num": 13
    },
    {
        "text": "तप्ताभरणवर्णाङ्गी पीतकौशेयवासिनी ।\nरराज राजपुत्री तु विद्युत्सौदामनी यथा ॥३-५२-१४॥",
        "index": 14,
        "shloka_num": 14
    },
    {
        "text": "उद्धूतेन च वस्त्रेण तस्याः पीतेन रावणः ।\nअधिकं परिबभ्राज गिरिर्दीप्त इवाग्निना ॥३-५२-१५॥",
        "index": 15,
        "shloka_num": 15
    },
    {
        "text": "तस्याः परमकल्याण्यास्ताम्राणि सुरभीणि च ।\nपद्मपत्राणि वैदेह्या अभ्यकीर्यन्त रावणम् ॥३-५२-१६॥",
        "index": 16,
        "shloka_num": 16
    },
    {
        "text": "तस्याः कौशेयमुद्धूतमाकाशे कनकप्रभम् ।\nबभौ चादित्यरागेण ताम्रमभ्रमिवातपे ॥३-५२-१७॥",
        "index": 17,
        "shloka_num": 17
    },
    {
        "text": "तस्यास्तद् विमलं वक्त्रमाकाशे रावणाङ्कगम् ।\nन रराज विना रामं विनालमिव पङ्कजम् ॥३-५२-१८॥",
        "index": 18,
        "shloka_num": 18
    },
    {
        "text": "बभूव जलदं नीलं भित्त्वा चन्द्र इवोदितः ।\nसुललाटं सुकेशान्तं पद्मगर्भाभमव्रणम् ॥३-५२-१९॥",
        "index": 19,
        "shloka_num": 19
    },
    {
        "text": "शुक्लैः सुविमलैर्दन्तैः प्रभावद्भिरलङ्कृतम् ।\nतस्याः सुनयनं वक्त्रमाकाशे रावणाङ्कगम् ॥३-५२-२०॥",
        "index": 20,
        "shloka_num": 20
    },
    {
        "text": "रुदितं व्यपमृष्टास्रं चन्द्रवत् प्रियदर्शनम् ।\nसुनासं चारुताम्रोष्ठमाकाशे हाटकप्रभम् ॥३-५२-२१॥",
        "index": 21,
        "shloka_num": 21
    },
    {
        "text": "राक्षसेन्द्रसमाधूतं तस्यास्तद् वदनं शुभम् ।\nशुशुभे न विना रामं दिवा चन्द्र इवोदितः ॥३-५२-२२॥",
        "index": 22,
        "shloka_num": 22
    },
    {
        "text": "सा हेमवर्णा नीलाङ्गं मैथिली राक्षसाधिपम् ।\nशुशुभे काञ्चनी काञ्ची नीलं गजमिवाश्रिता ॥३-५२-२३॥",
        "index": 23,
        "shloka_num": 23
    },
    {
        "text": "सा पद्मपीता हेमाभा रावणं जनकात्मजा ।\nविद्युद् घनमिवाविश्य शुशुभे तप्तभूषणा ॥३-५२-२४॥",
        "index": 24,
        "shloka_num": 24
    },
    {
        "text": "तस्या भूषणघोषेण वैदेह्या राक्षसेश्वरः ।\nबभूव विमलो नीलः सघोष इव तोयदः ॥३-५२-२५॥",
        "index": 25,
        "shloka_num": 25
    },
    {
        "text": "उत्तमाङ्गच्युता तस्याः पुष्पवृष्टिः समन्ततः ।\nसीताया ह्रियमाणायाः पपात धरणीतले ॥३-५२-२६॥",
        "index": 26,
        "shloka_num": 26
    },
    {
        "text": "सा तु रावणवेगेन पुष्पवृष्टिः समन्ततः ।\nसमाधूता दशग्रीवं पुनरेवाभ्यवर्तत ॥३-५२-२७॥",
        "index": 27,
        "shloka_num": 27
    },
    {
        "text": "अभ्यवर्तत पुष्पाणां धारा वैश्रवणानुजम् ।\nनक्षत्रमाला विमला मेरुं नगमिवोन्नतम् ॥३-५२-२८॥",
        "index": 28,
        "shloka_num": 28
    },
    {
        "text": "चरणान्नूपुरं भ्रष्टं वैदेह्या रत्नभूषितम् ।\nविद्युन्मण्डलसङ्काशं पपात धरणीतले ॥३-५२-२९॥",
        "index": 29,
        "shloka_num": 29
    },
    {
        "text": "तरुप्रवालरक्ता सा नीलाङ्गं राक्षसेश्वरम् ।\nप्रशोभयत वैदेही गजं कक्ष्येव काञ्चनी ॥३-५२-३०॥",
        "index": 30,
        "shloka_num": 30
    },
    {
        "text": "तां महोल्कामिवाकाशे दीप्यमानां स्वतेजसा ।\nजहाराकाशमाविश्य सीतां वैश्रवणानुजः ॥३-५२-३१॥",
        "index": 31,
        "shloka_num": 31
    },
    {
        "text": "तस्यास्तान्यग्निवर्णानि भूषणानि महीतले ।\nसघोषाण्यवशीर्यन्त क्षीणास्तारा इवाम्बरात् ॥३-५२-३२॥",
        "index": 32,
        "shloka_num": 32
    },
    {
        "text": "तस्याः स्तनान्तराद् भ्रष्टो हारस्ताराधिपद्युतिः ।\nवैदेह्या निपतन् भाति गङ्गेव गगनच्युता ॥३-५२-३३॥",
        "index": 33,
        "shloka_num": 33
    },
    {
        "text": "उत्पातवाताभिरता नानाद्विजगणायुताः ।\nमा भैरिति विधूताग्रा व्याजह्रुरिव पादपाः ॥३-५२-३४॥",
        "index": 34,
        "shloka_num": 34
    },
    {
        "text": "नलिन्यो ध्वस्तकमलास्त्रस्तमीनजलेचराः ।\nसखीमिव गतोत्साहां शोचन्तीव स्म मैथिलीम् ॥३-५२-३५॥",
        "index": 35,
        "shloka_num": 35
    },
    {
        "text": "समन्तादभिसम्पत्य सिंहव्याघ्रमृगद्विजाः ।\nअन्वधावंस्तदा रोषात् सीताच्छायानुगामिनः ॥३-५२-३६॥",
        "index": 36,
        "shloka_num": 36
    },
    {
        "text": "जलप्रपातास्रमुखाः शृङ्गैरुच्छ्रितबाहुभिः ।\nसीतायां ह्रियमाणायां विक्रोशन्तीव पर्वताः ॥३-५२-३७॥",
        "index": 37,
        "shloka_num": 37
    },
    {
        "text": "ह्रियमाणां तु वैदेहीं दृष्ट्वा दीनो दिवाकरः ।\nप्रविध्वस्तप्रभः श्रीमानासीत् पाण्डुरमण्डलः ॥३-५२-३८॥",
        "index": 38,
        "shloka_num": 38
    },
    {
        "text": "नास्ति धर्मः कुतः सत्यं नार्जवं नानृशंसता ।\nयत्र रामस्य वैदेहीं सीतां हरति रावणः ॥३-५२-३९॥",
        "index": 39,
        "shloka_num": 39
    },
    {
        "text": "इति भूतानि सर्वाणि गणशः पर्यदेवयन् ।\nवित्रस्तका दीनमुखा रुरुदुर्मृगपोतकाः ॥३-५२-४०॥",
        "index": 40,
        "shloka_num": 40
    },
    {
        "text": "उद्वीक्ष्योद्वीक्ष्य नयनैर्भयादिव विलक्षणैः ।\nसुप्रवेपितगात्राश्च बभूवुर्वनदेवताः ॥३-५२-४१॥",
        "index": 41,
        "shloka_num": 41
    },
    {
        "text": "विक्रोशन्तीं दृढं सीतां दृष्ट्वा दुःखं तथा गताम् ।\nतां तु लक्ष्मण रामेति क्रोशन्तीं मधुरस्वराम् ॥३-५२-४२॥",
        "index": 42,
        "shloka_num": 42
    },
    {
        "text": "अवेक्षमाणां बहुशो वैदेहीं धरणीतलम् ।\nस तामाकुलकेशान्तां विप्रमृष्टविशेषकाम् ।\nजहारात्मविनाशाय दशग्रीवो मनस्विनीम् ॥३-५२-४३॥",
        "index": 43,
        "shloka_num": 43
    },
    {
        "text": "ततस्तु सा चारुदती शुचिस्मिता विनाकृता बन्धुजनेन मैथिली ।\nअपश्यती राघवलक्ष्मणावुभौ विवर्णवक्त्रा भयभारपीडिता ॥३-५२-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सीताविक्रोशः नाम द्विपञ्चाशः सर्गः ॥३-५२॥",
        "index": 45,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे दुःखानुचिन्तनम् नाम त्रिषष्ठितमः सर्गः ॥३-६३॥",
        "index": 0,
        "shloka_num": null
    },
    {
        "text": "स राजपुत्रः प्रियया विहीनः शोकेन मोहेन च पीड्यमानः ।\nविषादयन् भ्रातरमार्तरूपो भूयो विषादं प्रविवेश तीव्रम् ॥३-६३-१॥",
        "index": 1,
        "shloka_num": 1
    },
    {
        "text": "स लक्ष्मणं शोकवशाभिपन्नं शोके निमग्नो विपुले तु रामः ।\nउवाच वाक्यं व्यसनानुरूपमुष्णं विनिःश्वस्य रुदन् सशोकम् ॥३-६३-२॥",
        "index": 2,
        "shloka_num": 2
    },
    {
        "text": "न मद्विधो दुष्कृतकर्मकारी मन्ये द्वितीयोऽस्ति वसुंधरायाम् ।\nशोकानुशोको हि परम्पराया मामेति भिन्दन् हृदयं मनश्च ॥३-६३-३॥",
        "index": 3,
        "shloka_num": 3
    },
    {
        "text": "पूर्वं मया नूनमभीप्सितानि पापानि कर्माण्यसकृत्कृतानि ।\nतत्रायमद्यापतितो विपाको दुःखेन दुःखं यदहं विशामि ॥३-६३-४॥",
        "index": 4,
        "shloka_num": 4
    },
    {
        "text": "राज्यप्रणाशः स्वजनैर्वियोगः पितुर्विनाशो जननीवियोगः ।\nसर्वाणि मे लक्ष्मण शोकवेगमापूरयन्ति प्रविचिन्तितानि ॥३-६३-५॥",
        "index": 5,
        "shloka_num": 5
    },
    {
        "text": "सर्वं तु दुःखं मम लक्ष्मणेदं शान्तं शरीरे वनमेत्य क्लेशम् ।\nसीतावियोगात् पुनरप्युदीर्णं काष्ठैरिवाग्निः सहसोपदीप्तः ॥३-६३-६॥",
        "index": 6,
        "shloka_num": 6
    },
    {
        "text": "सा नूनमार्या मम राक्षसेन ह्यभ्याहृता खं समुपेत्य भीरुः ।\nअपस्वरं सुस्वरविप्रलापा भयेन विक्रन्दितवत्यभीक्ष्णम् ॥३-६३-७॥",
        "index": 7,
        "shloka_num": 7
    },
    {
        "text": "तौ लोहितस्य प्रियदर्शनस्य सदोचितावुत्तमचन्दनस्य ।\nवृत्तौ स्तनौ शोणितपङ्कदिग्धौ नूनं प्रियाया मम नाभिपातः ॥३-६३-८॥",
        "index": 8,
        "shloka_num": 8
    },
    {
        "text": "तच्छ्लक्ष्णसुव्यक्तमृदुप्रलापं तस्या मुखं कुञ्चितकेशभारम् ।\nरक्षोवशं नूनमुपागताया न भ्राजते राहुमुखे यथेन्दुः ॥३-६३-९॥",
        "index": 9,
        "shloka_num": 9
    },
    {
        "text": "तां हारपाशस्य सदोचितान्तां ग्रीवां प्रियाया मम सुव्रतायाः ।\nरक्षांसि नूनं परिपीतवन्ति शून्ये हि भित्त्वा रुधिराशनानि ॥३-६३-१०॥",
        "index": 10,
        "shloka_num": 10
    },
    {
        "text": "मया विहीना विजने वने सा रक्षोभिराहृत्य विकृष्यमाणा ।\nनूनं विनादं कुररीव दीना सा मुक्तवत्यायतकान्तनेत्रा ॥३-६३-११॥",
        "index": 11,
        "shloka_num": 11
    },
    {
        "text": "अस्मिन् मया सार्धमुदारशीला शिलातले पूर्वमुपोपविष्टा ।\nकान्तस्मिता लक्ष्मण जातहासा त्वामाह सीता बहुवाक्यजातम् ॥३-६३-१२॥",
        "index": 12,
        "shloka_num": 12
    },
    {
        "text": "गोदावरीयं सरितां वरिष्ठा प्रिया प्रियाया मम नित्यकालम् ।\nअप्यत्र गच्छेदिति चिन्तयामि नैकाकिनी याति हि सा कदाचित् ॥३-६३-१३॥",
        "index": 13,
        "shloka_num": 13
    },
    {
        "text": "पद्मानना पद्मपलाशनेत्रा पद्मानि वानेतुमभिप्रयाता ।\nतदप्ययुक्तं नहि सा कदाचिन्मया विना गच्छति पङ्कजानि ॥३-६३-१४॥",
        "index": 14,
        "shloka_num": 14
    },
    {
        "text": "कामं त्विदं पुष्पितवृक्षषण्डं नानाविधैः पक्षिगणैरुपेतम् ।\nवनं प्रयाता नु तदप्ययुक्तमेकाकिनी सातिबिभेति भीरुः ॥३-६३-१५॥",
        "index": 15,
        "shloka_num": 15
    },
    {
        "text": "आदित्य भो लोककृताकृतज्ञ लोकस्य सत्यानृतकर्मसाक्षिन् ।\nमम प्रिया सा क्व गता हृता वा शंसस्व मे शोकहतस्य सर्वम् ॥३-६३-१६॥",
        "index": 16,
        "shloka_num": 16
    },
    {
        "text": "लोकेषु सर्वेषु न नास्ति किंचिद् यत् ते न नित्यं विदितं भवेत् तत् ।\nशंसस्व वायो कुलपालिनीं तां मृता हृता वा पथि वर्तते वा ॥३-६३-१७॥",
        "index": 17,
        "shloka_num": 17
    },
    {
        "text": "इतीव तं शोकविधेयदेहं रामं विसंज्ञं विलपन्तमेव ।\nउवाच सौमित्रिरदीनसत्त्वो न्याय्ये स्थितः कालयुतं च वाक्यम् ॥३-६३-१८॥",
        "index": 18,
        "shloka_num": 18
    },
    {
        "text": "शोकं विसृज्याद्य धृतिं भजस्व सोत्साहता चास्तु विमार्गणेऽस्याः ।\nउत्साहवन्तो हि नरा न लोके सीदन्ति कर्मस्वतिदुष्करेषु ॥३-६३-१९॥",
        "index": 19,
        "shloka_num": 19
    },
    {
        "text": "इतीव सौमित्रिमुदग्रपौरुषं ब्रुवन्तमार्तो रघुवंशवर्धनः ।\nन चिन्तयामास धृतिं विमुक्तवान् पुनश्च दुःखं महदभ्युपागमत् ॥३-६३-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे दुःखानुचिन्तनम् नाम त्रिषष्ठितमः सर्गः ॥३-६३॥",
        "index": 21,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे विराधनिखननम् नाम चतुर्थः सर्गः ॥३-४॥",
        "index": 0,
        "shloka_num": null
    },
    {
        "text": "ह्रियमाणौ तु काकुत्स्थौ दृष्ट्वा सीता रघूत्तमौ ।\nउच्चैः स्वरेण चुक्रोश प्रगृह्य सुमहाभुजौ ॥३-४-१॥",
        "index": 1,
        "shloka_num": 1
    },
    {
        "text": "एष दाशरथी रामः सत्यवाञ्छीलवान् शुचिः ।\nरक्षसा रौद्ररूपेण ह्रियते सहलक्ष्मणः ॥३-४-२॥",
        "index": 2,
        "shloka_num": 2
    },
    {
        "text": "मामृक्षा भक्षयिष्यन्ति शार्दूलद्वीपिनस्तथा ।\nमां हरोत्सृज काकुत्स्थौ नमस्ते राक्षसोत्तम ॥३-४-३॥",
        "index": 3,
        "shloka_num": 3
    },
    {
        "text": "तस्यास्तद् वचनं श्रुत्वा वैदेह्या रामलक्ष्मणौ ।\nवेगं प्रचक्रतुर्वीरौ वधे तस्य दुरात्मनः ॥३-४-४॥",
        "index": 4,
        "shloka_num": 4
    },
    {
        "text": "तस्य रौद्रस्य सौमित्रिः सव्यं बाहुं बभञ्ज ह ।\nरामस्तु दक्षिणं बाहुं तरसा तस्य रक्षसः ॥३-४-५॥",
        "index": 5,
        "shloka_num": 5
    },
    {
        "text": "स भग्नबाहुः संविग्नः पपाताशु विमूर्च्छितः ।\nधरण्यां मेघसङ्काशो वज्रभिन्न इवाचलः ॥३-४-६॥",
        "index": 6,
        "shloka_num": 6
    },
    {
        "text": "मुष्टिभिर्बाहुभिः पद्भिः सूदयन्तौ तु राक्षसम् ।\nउद्यम्योद्यम्य चाप्येनं स्थण्डिले निष्पिपेषतुः ॥३-४-७॥",
        "index": 7,
        "shloka_num": 7
    },
    {
        "text": "स विद्धौ बहुभिर्बाणैः खड्गाभ्यां च परिक्षतः ।\nनिष्पिष्टो बहुधा भूमौ न ममार स राक्षसः ॥३-४-८॥",
        "index": 8,
        "shloka_num": 8
    },
    {
        "text": "तं प्रेक्ष्य रामः सुभृशमवध्यमचलोपमम् ।\nभयेष्वभयदः श्रीमानिदं वचनमब्रवीत् ॥३-४-९॥",
        "index": 9,
        "shloka_num": 9
    },
    {
        "text": "तपसा पुरुषव्याघ्र राक्षसोऽयं न शक्यते ।\nशस्त्रेण युधि निर्जेतुं राक्षसं निखनावहे ॥३-४-१०॥",
        "index": 10,
        "shloka_num": 10
    },
    {
        "text": "कुञ्जरस्येव रौद्रस्य राक्षसस्यास्य लक्ष्मण ।\nवनेऽस्मिन् सुमहच्छ्वभ्रं खन्यतां रौद्रवर्चसः ॥३-४-११॥",
        "index": 11,
        "shloka_num": 11
    },
    {
        "text": "इत्युक्त्वा लक्ष्मणं रामः प्रदरः खन्यतामिति ।\nतस्थौ विराधमाक्रम्य कण्ठे पादेन वीर्यवान् ॥३-४-१२॥",
        "index": 12,
        "shloka_num": 12
    },
    {
        "text": "तच्छ्रुत्वा राघवेणोक्तं राक्षसः प्रश्रितं वचः ।\nइदं प्रोवाच काकुत्स्थं विराधः पुरुषर्षभम् ॥३-४-१३॥",
        "index": 13,
        "shloka_num": 13
    },
    {
        "text": "हतोऽहं पुरुषव्याघ्र शक्रतुल्यबलेन वै ।\nमया तु पूर्वं त्वं मोहान्न ज्ञातः पुरुषर्षभ ॥३-४-१४॥",
        "index": 14,
        "shloka_num": 14
    },
    {
        "text": "कौसल्या सुप्रजास्तात रामस्त्वं विदितो मया ।\nवैदेही च महाभागा लक्ष्मणश्च महायशाः ॥३-४-१५॥",
        "index": 15,
        "shloka_num": 15
    },
    {
        "text": "अभिशापादहं घोरां प्रविष्टो राक्षसीं तनुम् ।\nतुम्बुरुर्नाम गन्धर्वः शप्तो वैश्रवणेन हि ॥३-४-१६॥",
        "index": 16,
        "shloka_num": 16
    },
    {
        "text": "प्रसाद्यमानश्च मया सोऽब्रवीन्मां महायशाः ।\nयदा दाशरथी रामस्त्वां वधिष्यति संयुगे ॥३-४-१७॥",
        "index": 17,
        "shloka_num": 17
    },
    {
        "text": "तदा प्रकृतिमापन्नो भवान् स्वर्गं गमिष्यति ।\nअनुपस्थीयमानो मां स क्रुद्धो व्याजहार ह ॥३-४-१८॥",
        "index": 18,
        "shloka_num": 18
    },
    {
        "text": "इति वैश्रवणो राजा रम्भासक्तमुवाच ह ।\nतव प्रसादान्मुक्तोऽहमभिशापात् सुदारुणात् ॥३-४-१९॥",
        "index": 19,
        "shloka_num": 19
    },
    {
        "text": "भुवनं स्वं गमिष्यामि स्वस्ति वोऽस्तु परन्तप ।\nइतो वसति धर्मात्मा शरभङ्गः प्रतापवान् ॥३-४-२०॥",
        "index": 20,
        "shloka_num": 20
    },
    {
        "text": "अध्यर्धयोजने तात महर्षिः सूर्यसन्निभः ।\nतं क्षिप्रमभिगच्छ त्वं स ते श्रेयोऽभिधास्यति ॥३-४-२१॥",
        "index": 21,
        "shloka_num": 21
    },
    {
        "text": "अवटे चापि मां राम निक्षिप्य कुशली व्रज ।\nरक्षसां गतसत्त्वानामेष धर्मः सनातनः ॥३-४-२२॥",
        "index": 22,
        "shloka_num": 22
    },
    {
        "text": "अवटे ये निधीयन्ते तेषां लोकाः सनातनाः ।\nएवमुक्त्वा तु काकुत्स्थं विराधः शरपीडितः ॥३-४-२३॥",
        "index": 23,
        "shloka_num": 23
    },
    {
        "text": "बभूव स्वर्गसम्प्राप्तो न्यस्तदेहो महाबलः ।\nतच्छ्रुत्वा राघवो वाक्यं लक्ष्मणं व्यादिदेश ह ॥३-४-२४॥",
        "index": 24,
        "shloka_num": 24
    },
    {
        "text": "कुञ्जरस्येव रौद्रस्य राक्षसस्यास्य लक्ष्मण ।\nवनेऽस्मिन्सुमहान् श्वभ्रः खन्यतां रौद्रकर्मणः ॥३-४-२५॥",
        "index": 25,
        "shloka_num": 25
    },
    {
        "text": "इत्युक्त्वा लक्ष्मणं रामः प्रदरः खन्यतामिति ।\nतस्थौ विराधमाक्रम्य कण्ठे पादेन वीर्यवान् ॥३-४-२६॥",
        "index": 26,
        "shloka_num": 26
    },
    {
        "text": "ततः खनित्रमादाय लक्ष्मणः श्वभ्रमुत्तमम् ।\nअखनत् पार्श्वतस्तस्य विराधस्य महात्मनः ॥३-४-२७॥",
        "index": 27,
        "shloka_num": 27
    },
    {
        "text": "तं मुक्तकण्ठमुत्क्षिप्य शङ्कुकर्णं महास्वनम् ।\nविराधं प्राक्षिपच्छ्वभ्रे नदन्तं भैरवस्वनम् ॥३-४-२८॥",
        "index": 28,
        "shloka_num": 28
    },
    {
        "text": "तमाहवे दारुणमाशुविक्रमौ स्थिरावुभौ संयति रामलक्ष्मणौ ।\nमुदान्वितौ चिक्षिपतुर्भयावहं नदन्तमुत्क्षिप्य बलेन राक्षसम् ॥३-४-२९॥",
        "index": 29,
        "shloka_num": 29
    },
    {
        "text": "अवध्यतां प्रेक्ष्य महासुरस्य तौ शितेन शस्त्रेण तदा नरर्षभौ ।\nसमर्थ्य चात्यर्थविशारदावुभौ बिले विराधस्य वधं प्रचक्रतुः ॥३-४-३०॥",
        "index": 30,
        "shloka_num": 30
    },
    {
        "text": "स्वयं विराधेन हि मृत्युमात्मनः प्रसह्य रामेण यथार्थमीप्सितः ।\nनिवेदितः काननचारिणा स्वयं न मे वधः शस्त्रकृतो भवेदिति ॥३-४-३१॥",
        "index": 31,
        "shloka_num": 31
    },
    {
        "text": "तदेव रामेण निशम्य भाषितं कृता मतिस्तस्य बिलप्रवेशने ।\nबिलं च तेनातिबलेन रक्षसा प्रवेश्यमानेन वनं विनादितम् ॥३-४-३२॥",
        "index": 32,
        "shloka_num": 32
    },
    {
        "text": "प्रहृष्टरूपाविव रामलक्ष्मणौ विराधमुर्व्यां प्रदरे निपात्य तम् ।\nननन्दतुर्वीतभयौ महावने शिलाभिरन्तर्दधतुश्च राक्षसम् ॥३-४-३३॥",
        "index": 33,
        "shloka_num": 33
    },
    {
        "text": "ततस्तु तौ काञ्चनचित्रकार्मुकौ निहत्य रक्षः परिगृह्य मैथिलीम् ।\nविजह्रतुस्तौ मुदितौ महावने दिवि स्थितौ चन्द्रदिवाकराविव ॥३-४-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे विराधनिखननम् नाम चतुर्थः सर्गः ॥३-४॥",
        "index": 35,
        "shloka_num": null
    }
]
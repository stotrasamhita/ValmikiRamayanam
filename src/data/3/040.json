[
    {
        "text": "अथ श्रीमद्वाल्मीकीयरामायणे अरण्यकाण्डे मायामृगरूपपरिग्रहनिर्बन्धः नाम चत्वारिंशः सर्गः ॥३-४०॥",
        "index": 0,
        "shloka_num": null
    },
    {
        "text": "मारीचस्य तु तद् वाक्यं क्षमं युक्तं च रावणः ।\nउक्तो न प्रतिजग्राह मर्तुकाम इवौषधम् ॥३-४०-१॥",
        "index": 1,
        "shloka_num": 1
    },
    {
        "text": "तं पथ्यहितवक्तारं मारीचं राक्षसाधिपः ।\nअब्रवीत् परुषं वाक्यमयुक्तं कालचोदितः ॥३-४०-२॥",
        "index": 2,
        "shloka_num": 2
    },
    {
        "text": "दुष्कुलैतदयुक्तार्थं मारीच मयि कथ्यते ।\nवाक्यं निष्फलमत्यर्थं बीजमुप्तमिवोषरे ॥३-४०-३॥",
        "index": 3,
        "shloka_num": 3
    },
    {
        "text": "त्वद्वाक्यैर्न तु मां शक्यं भेत्तुं रामस्य संयुगे ।\nमूर्खस्य पापशीलस्य मानुषस्य विशेषतः ॥३-४०-४॥",
        "index": 4,
        "shloka_num": 4
    },
    {
        "text": "यस्त्यक्त्वा सुहृदो राज्यं मातरं पितरं तथा ।\nस्त्रीवाक्यं प्राकृतं श्रुत्वा वनमेकपदे गतः ॥३-४०-५॥",
        "index": 5,
        "shloka_num": 5
    },
    {
        "text": "अवश्यं तु मया तस्य संयुगे खरघातिनः ।\nप्राणैः प्रियतरा सीता हर्तव्या तव सन्निधौ ॥३-४०-६॥",
        "index": 6,
        "shloka_num": 6
    },
    {
        "text": "एवं मे निश्चिता बुद्धिर्हृदि मारीच विद्यते ।\nन व्यावर्तयितुं शक्या सेन्द्रैरपि सुरासुरैः ॥३-४०-७॥",
        "index": 7,
        "shloka_num": 7
    },
    {
        "text": "दोषं गुणं वा सम्पृष्टस्त्वमेवं वक्तुमर्हसि ।\nअपायं वा उपायं वा कार्यस्यास्य विनिश्चये ॥३-४०-८॥",
        "index": 8,
        "shloka_num": 8
    },
    {
        "text": "सम्पृष्टेन तु वक्तव्यं सचिवेन विपश्चिता ।\nउद्यताञ्जलिना राज्ञो य इच्छेद् भूतिमात्मनः ॥३-४०-९॥",
        "index": 9,
        "shloka_num": 9
    },
    {
        "text": "वाक्यमप्रतिकूलं तु मृदुपूर्वं शुभं हितम् ।\nउपचारेण वक्तव्यो युक्तं च वसुधाधिपः ॥३-४०-१०॥",
        "index": 10,
        "shloka_num": 10
    },
    {
        "text": "सावमर्दं तु यद्वाक्यमथवा हितमुच्यते ।\nनाभिनन्देत तद् राजा मानार्थी मानवर्जितम् ॥३-४०-११॥",
        "index": 11,
        "shloka_num": 11
    },
    {
        "text": "पञ्च रूपाणि राजानो धारयन्त्यमितौजसः ।\nअग्नेरिन्द्रस्य सोमस्य यमस्य वरुणस्य च ॥३-४०-१२॥",
        "index": 12,
        "shloka_num": 12
    },
    {
        "text": "औष्ण्यं तथा विक्रमं च सौम्यं दण्डं प्रसन्नताम् ।\nधारयन्ति महात्मानो राजानः क्षणदाचर ॥३-४०-१३॥",
        "index": 13,
        "shloka_num": 13
    },
    {
        "text": "तस्मात् सर्वास्ववस्थासु मान्याः पूज्याश्च नित्यदा ।\nत्वं तु धर्ममविज्ञाय केवलं मोहमाश्रितः ॥३-४०-१४॥",
        "index": 14,
        "shloka_num": 14
    },
    {
        "text": "अभ्यागतं तु दौरात्म्यात् परुषं वदसीदृशम् ।\nगुणदोषौ न पृच्छामि क्षेमं चात्मनि राक्षस ॥३-४०-१५॥",
        "index": 15,
        "shloka_num": 15
    },
    {
        "text": "मयोक्तमपि चैतावत् त्वां प्रत्यमितविक्रम ।\nअस्मिंस्तु स भवान् कृत्ये साहाय्यं कर्तुमर्हसि ॥३-४०-१६॥",
        "index": 16,
        "shloka_num": 16
    },
    {
        "text": "शृणु तत्कर्म साहाय्ये यत्कार्यं वचनान्मम ।\nसौवर्णस्त्वं मृगो भूत्वा चित्रो रजतबिन्दुभिः ॥३-४०-१७॥",
        "index": 17,
        "shloka_num": 17
    },
    {
        "text": "आश्रमे तस्य रामस्य सीतायाः प्रमुखे चर ।\nप्रलोभयित्वा वैदेहीं यथेष्टं गन्तुमर्हसि ॥३-४०-१८॥",
        "index": 18,
        "shloka_num": 18
    },
    {
        "text": "त्वां हि मायामयं दृष्ट्वा काञ्चनं जातविस्मया ।\nआनयैनमिति क्षिप्रं रामं वक्ष्यति मैथिली ॥३-४०-१९॥",
        "index": 19,
        "shloka_num": 19
    },
    {
        "text": "अपक्रान्ते च काकुत्स्थे दूरं गत्वाप्युदाहर ।\nहा सीते लक्ष्मणेत्येवं रामवाक्यानुरूपकम् ॥३-४०-२०॥",
        "index": 20,
        "shloka_num": 20
    },
    {
        "text": "तच्छ्रुत्वा रामपदवीं सीतया च प्रचोदितः ।\nअनुगच्छति सम्भ्रान्तः सौमित्रिरपि सौहृदात् ॥३-४०-२१॥",
        "index": 21,
        "shloka_num": 21
    },
    {
        "text": "अपक्रान्ते च काकुत्स्थे लक्ष्मणे च यथासुखम् ।\nआहरिष्यामि वैदेहीं सहस्राक्षः शचीमिव ॥३-४०-२२॥",
        "index": 22,
        "shloka_num": 22
    },
    {
        "text": "एवं कृत्वा त्विदं कार्यं यथेष्टं गच्छ राक्षस ।\nराज्यस्यार्धं प्रदास्यामि मारीच तव सुव्रत ॥३-४०-२३॥",
        "index": 23,
        "shloka_num": 23
    },
    {
        "text": "गच्छ सौम्य शिवं मार्गं कार्यस्यास्य विवृद्धये ।\nअहं त्वानुगमिष्यामि सरथो दण्डकावनम् ॥३-४०-२४॥",
        "index": 24,
        "shloka_num": 24
    },
    {
        "text": "प्राप्य सीतामयुद्धेन वञ्चयित्वा तु राघवम् ।\nलङ्कां प्रति गमिष्यामि कृतकार्यः सह त्वया ॥३-४०-२५॥",
        "index": 25,
        "shloka_num": 25
    },
    {
        "text": "नो चेत् करोषि मारीच हन्मि त्वामहमद्य वै ।\nएतत् कार्यमवश्यं मे बलादपि करिष्यसि ।\nराज्ञो विप्रतिकूलस्थो न जातु सुखमेधते ॥३-४०-२६॥",
        "index": 26,
        "shloka_num": 26
    },
    {
        "text": "आसाद्य तं जीवितसंशयस्ते मृत्युर्ध्रुवो ह्यद्य मया विरुध्यतः ।\nएतद् यथावत् परिगण्य बुद्ध्या यदत्र पथ्यं कुरु तत्तथा त्वम् ॥३-४०-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे मायामृगरूपपरिग्रहनिर्बन्धः नाम चत्वारिंशः सर्गः ॥३-४०॥",
        "index": 28,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे सीतापारुष्यम् नाम पञ्चचत्वारिंशः सर्गः ॥३-४५॥",
        "index": 0,
        "shloka_num": null
    },
    {
        "text": "आर्तस्वरं तु तं भर्तुर्विज्ञाय सदृशं वने ।\nउवाच लक्ष्मणं सीता गच्छ जानीहि राघवम् ॥३-४५-१॥",
        "index": 1,
        "shloka_num": 1
    },
    {
        "text": "नहि मे जीवितं स्थाने हृदयं वावतिष्ठते ।\nक्रोशतः परमार्तस्य श्रुतः शब्दो मया भृशम् ॥३-४५-२॥",
        "index": 2,
        "shloka_num": 2
    },
    {
        "text": "आक्रन्दमानं तु वने भ्रातरं त्रातुमर्हसि ।\nतं क्षिप्रमभिधाव त्वं भ्रातरं शरणैषिणम् ॥३-४५-३॥",
        "index": 3,
        "shloka_num": 3
    },
    {
        "text": "रक्षसां वशमापन्नं सिंहानामिव गोवृषम् ।\nन जगाम तथोक्तस्तु भ्रातुराज्ञाय शासनम् ॥३-४५-४॥",
        "index": 4,
        "shloka_num": 4
    },
    {
        "text": "तमुवाच ततस्तत्र क्षुभिता जनकात्मजा ।\nसौमित्रे मित्ररूपेण भ्रातुस्त्वमसि शत्रुवत् ॥३-४५-५॥",
        "index": 5,
        "shloka_num": 5
    },
    {
        "text": "यस्त्वमस्यामवस्थायां भ्रातरं नाभिपद्यसे ।\nइच्छसि त्वं विनश्यन्तं रामं लक्ष्मण मत्कृते ॥३-४५-६॥",
        "index": 6,
        "shloka_num": 6
    },
    {
        "text": "लोभात्तु मत्कृते नूनं नानुगच्छसि राघवम् ।\nव्यसनं ते प्रियं मन्ये स्नेहो भ्रातरि नास्ति ते ॥३-४५-७॥",
        "index": 7,
        "shloka_num": 7
    },
    {
        "text": "तेन तिष्ठसि विस्रब्धं तमपश्यन् महाद्युतिम् ।\nकिं हि संशयमापन्ने तस्मिन्निह मया भवेत् ॥३-४५-८॥",
        "index": 8,
        "shloka_num": 8
    },
    {
        "text": "कर्तव्यमिह तिष्ठन्त्या यत्प्रधानस्त्वमागतः ।\nएवं ब्रुवाणां वैदेहीं बाष्पशोकसमन्विताम् ॥३-४५-९॥",
        "index": 9,
        "shloka_num": 9
    },
    {
        "text": "अब्रवील्लक्ष्मणस्त्रस्तां सीतां मृगवधूमिव ।\nपन्नगासुरगन्धर्वदेवदानवराक्षसैः ॥३-४५-१०॥",
        "index": 10,
        "shloka_num": 10
    },
    {
        "text": "अशक्यस्तव वैदेहि भर्ता जेतुं न संशयः ।\nदेवि देवमनुष्येषु गन्धर्वेषु पतत्रिषु ॥३-४५-११॥",
        "index": 11,
        "shloka_num": 11
    },
    {
        "text": "राक्षसेषु पिशाचेषु किन्नरेषु मृगेषु च ।\nदानवेषु च घोरेषु न स विद्येत शोभने ॥३-४५-१२॥",
        "index": 12,
        "shloka_num": 12
    },
    {
        "text": "यो रामं प्रतियुध्येत समरे वासवोपमम् ।\nअवध्यः समरे रामो नैवं त्वं वक्तुमर्हसि ॥३-४५-१३॥",
        "index": 13,
        "shloka_num": 13
    },
    {
        "text": "न त्वामस्मिन् वने हातुमुत्सहे राघवं विना ।\nअनिवार्यं बलं तस्य बलैर्बलवतामपि ॥३-४५-१४॥",
        "index": 14,
        "shloka_num": 14
    },
    {
        "text": "त्रिभिर्लोकैः समुदितैः सेश्वरैः सामरैरपि ।\nहृदयं निर्वृतं तेऽस्तु संतापस्त्यज्यतां तव ॥३-४५-१५॥",
        "index": 15,
        "shloka_num": 15
    },
    {
        "text": "आगमिष्यति ते भर्ता शीघ्रं हत्वा मृगोत्तमम् ।\nन स तस्य स्वरो व्यक्तं न कश्चिदपि दैवतः ॥३-४५-१६॥",
        "index": 16,
        "shloka_num": 16
    },
    {
        "text": "गन्धर्वनगरप्रख्या माया तस्य च रक्षसः ।\nन्यासभूतासि वैदेहि न्यस्ता मयि महात्मना ॥३-४५-१७॥",
        "index": 17,
        "shloka_num": 17
    },
    {
        "text": "रामेण त्वं वरारोहे न त्वां त्यक्तुमिहोत्सहे ।\nकृतवैराश्च कल्याणि वयमेतैर्निशाचरैः ॥३-४५-१८॥",
        "index": 18,
        "shloka_num": 18
    },
    {
        "text": "खरस्य निधने देवि जनस्थानवधं प्रति ।\nराक्षसा विविधा वाचो व्याहरन्ति महावने ॥३-४५-१९॥",
        "index": 19,
        "shloka_num": 19
    },
    {
        "text": "हिंसाविहारा वैदेहि न चिन्तयितुमर्हसि ।\nलक्ष्मणेनैवमुक्ता तु क्रुद्धा संरक्तलोचना ॥३-४५-२०॥",
        "index": 20,
        "shloka_num": 20
    },
    {
        "text": "अब्रवीत् परुषं वाक्यं लक्ष्मणं सत्यवादिनम् ।\nअनार्याकरुणारम्भ नृशंस कुलपांसन ॥३-४५-२१॥",
        "index": 21,
        "shloka_num": 21
    },
    {
        "text": "अहं तव प्रियं मन्ये रामस्य व्यसनं महत् ।\nरामस्य व्यसनं दृष्ट्वा तेनैतानि प्रभाषसे ॥३-४५-२२॥",
        "index": 22,
        "shloka_num": 22
    },
    {
        "text": "नैव चित्रं सपत्नेषु पापं लक्ष्मण यद् भवेत् ।\nत्वद्विधेषु नृशंसेषु नित्यं प्रच्छन्नचारिषु ॥३-४५-२३॥",
        "index": 23,
        "shloka_num": 23
    },
    {
        "text": "सुदुष्टस्त्वं वने राममेकमेकोऽनुगच्छसि ।\nमम हेतोः प्रतिच्छन्नः प्रयुक्तो भरतेन वा ॥३-४५-२४॥",
        "index": 24,
        "shloka_num": 24
    },
    {
        "text": "तन्न सिध्यति सौमित्रे तवापि भरतस्य वा ।\nकथमिन्दीवरश्यामं रामं पद्मनिभेक्षणम् ॥३-४५-२५॥",
        "index": 25,
        "shloka_num": 25
    },
    {
        "text": "उपसंश्रित्य भर्तारं कामयेयं पृथग्जनम् ।\nसमक्षं तव सौमित्रे प्राणांस्त्यक्ष्याम्यसंशयम् ॥३-४५-२६॥",
        "index": 26,
        "shloka_num": 26
    },
    {
        "text": "रामं विना क्षणमपि नैव जीवामि भूतले ।\nइत्युक्तः परुषं वाक्यं सीतया रोमहर्षणम् ॥३-४५-२७॥",
        "index": 27,
        "shloka_num": 27
    },
    {
        "text": "अब्रवील्लक्ष्मणः सीतां प्राञ्जलिः स जितेन्द्रियः ।\nउत्तरं नोत्सहे वक्तुं दैवतं भवती मम ॥३-४५-२८॥",
        "index": 28,
        "shloka_num": 28
    },
    {
        "text": "वाक्यमप्रतिरूपं तु न चित्रं स्त्रीषु मैथिलि ।\nस्वभावस्त्वेष नारीणामेषु लोकेषु दृश्यते ॥३-४५-२९॥",
        "index": 29,
        "shloka_num": 29
    },
    {
        "text": "विमुक्तधर्माश्चपलास्तीक्ष्णा भेदकराः स्त्रियः ।\nन सहे हीदृशं वाक्यं वैदेहि जनकात्मजे ॥३-४५-३०॥",
        "index": 30,
        "shloka_num": 30
    },
    {
        "text": "श्रोत्रयोरुभयोर्मध्ये तप्तनाराचसंनिभम् ।\nउपशृण्वन्तु मे सर्वे साक्षिणो हि वनेचराः ॥३-४५-३१॥",
        "index": 31,
        "shloka_num": 31
    },
    {
        "text": "न्यायवादी यथा वाक्यमुक्तोऽहं परुषं त्वया ।\nधिक् त्वामद्य विनश्यन्तीं यन्मामेवं विशङ्कसे ॥३-४५-३२॥",
        "index": 32,
        "shloka_num": 32
    },
    {
        "text": "स्त्रीत्वाद् दुष्टस्वभावेन गुरुवाक्ये व्यवस्थितम् ।\nगच्छामि यत्र काकुत्स्थः स्वस्ति तेऽस्तु वरानने ॥३-४५-३३॥",
        "index": 33,
        "shloka_num": 33
    },
    {
        "text": "रक्षन्तु त्वां विशालाक्षि समग्रा वनदेवताः ।\nनिमित्तानि हि घोराणि यानि प्रादुर्भवन्ति मे ।\nअपि त्वां सह रामेण पश्येयं पुनरागतः ॥३-४५-३४॥",
        "index": 34,
        "shloka_num": 34
    },
    {
        "text": "लक्ष्मणेनैवमुक्ता तु रुदती जनकात्मजा ।\nप्रत्युवाच ततो वाक्यं तीव्रबाष्पपरिप्लुता ॥३-४५-३५॥",
        "index": 35,
        "shloka_num": 35
    },
    {
        "text": "गोदावरीं प्रवेक्ष्यामि हीना रामेण लक्ष्मण ।\nआबन्धिष्येऽथवा त्यक्ष्ये विषमे देहमात्मनः ॥३-४५-३६॥",
        "index": 36,
        "shloka_num": 36
    },
    {
        "text": "पिबामि वा विषं तीक्ष्णं प्रवेक्ष्यामि हुताशनम् ।\nन त्वहं राघवादन्यं कदापि पुरुषं स्पृशे ॥३-४५-३७॥",
        "index": 37,
        "shloka_num": 37
    },
    {
        "text": "इति लक्ष्मणमाश्रुत्य सीता शोकसमन्विता ।\nपाणिभ्यां रुदती दुःखादुदरं प्रजघान ह ॥३-४५-३८॥",
        "index": 38,
        "shloka_num": 38
    },
    {
        "text": "तामार्तरूपां विमना रुदन्तीं सौमित्रिरालोक्य विशालनेत्राम् ।\nआश्वासयामास न चैव भर्तुस्तं भ्रातरं किंचिदुवाच सीता ॥३-४५-३९॥",
        "index": 39,
        "shloka_num": 39
    },
    {
        "text": "ततस्तु सीतामभिवाद्य लक्ष्मणः कृताञ्जलिः किंचिदभिप्रणम्य ।\nअवेक्षमाणो बहुशः स मैथिलीं जगाम रामस्य समीपमात्मवान् ॥३-४५-४०॥",
        "index": 40,
        "shloka_num": 40
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे सीतापारुष्यम् नाम पञ्चचत्वारिंशः सर्गः ॥३-४५॥",
        "index": 41,
        "shloka_num": null
    }
]
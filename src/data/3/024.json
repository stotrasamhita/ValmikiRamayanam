[
    {
        "text": "अथ श्रीमद्वाल्मीकीयरामायणे अरण्यकाण्डे रामखरबलसन्निकर्षः नाम चतुर्विंशः सर्गः ॥३-२४॥",
        "index": 0,
        "shloka_num": null
    },
    {
        "text": "आश्रमं प्रतियाते तु खरे खरपराक्रमे ।\nतानेवौत्पातिकान् रामः सह भ्रात्रा ददर्श ह ॥३-२४-१॥",
        "index": 1,
        "shloka_num": 1
    },
    {
        "text": "तानुत्पातान् महाघोरान् रामो दृष्ट्वात्यमर्षणः ।\nप्रजानामहितान् दृष्ट्वा वाक्यं लक्ष्मणमब्रवीत् ॥३-२४-२॥",
        "index": 2,
        "shloka_num": 2
    },
    {
        "text": "इमान् पश्य महाबाहो सर्वभूतापहारिणः ।\nसमुत्थितान् महोत्पातान् संहर्तुं सर्वराक्षसान् ॥३-२४-३॥",
        "index": 3,
        "shloka_num": 3
    },
    {
        "text": "अमी रुधिरधारास्तु विसृजन्ते खरस्वनाः ।\nव्योम्नि मेघा निवर्तन्ते परुषा गर्दभारुणाः ॥३-२४-४॥",
        "index": 4,
        "shloka_num": 4
    },
    {
        "text": "सधूमाश्च शराः सर्वे मम युद्धाभिनन्दिताः ।\nरुक्मपृष्ठानि चापानि विचेष्टन्ते विचक्षण ॥३-२४-५॥",
        "index": 5,
        "shloka_num": 5
    },
    {
        "text": "यादृशा इह कूजन्ति पक्षिणो वनचारिणः ।\nअग्रतो नोऽभयं प्राप्तं संशयो जीवितस्य च ॥३-२४-६॥",
        "index": 6,
        "shloka_num": 6
    },
    {
        "text": "सम्प्रहारस्तु सुमहान् भविष्यति न संशयः ।\nअयमाख्याति मे बाहुः स्फुरमाणो मुहुर्मुहुः ॥३-२४-७॥",
        "index": 7,
        "shloka_num": 7
    },
    {
        "text": "सन्निकर्षे तु नः शूर जयं शत्रोः पराजयम् ।\nसुप्रभं च प्रसन्नं च तव वक्त्रं हि लक्ष्यते ॥३-२४-८॥",
        "index": 8,
        "shloka_num": 8
    },
    {
        "text": "उद्यतानां हि युद्धार्थं येषां भवति लक्ष्मण ।\nनिष्प्रभं वदनं तेषां भवत्यायुः परिक्षयः ॥३-२४-९॥",
        "index": 9,
        "shloka_num": 9
    },
    {
        "text": "रक्षसां नर्दतां घोरः श्रूयतेऽयं महाध्वनिः ।\nआहतानां च भेरीणां राक्षसैः क्रूरकर्मभिः ॥३-२४-१०॥",
        "index": 10,
        "shloka_num": 10
    },
    {
        "text": "अनागतविधानं तु कर्तव्यं शुभमिच्छता ।\nआपदं शङ्कमानेन पुरुषेण विपश्चिता ॥३-२४-११॥",
        "index": 11,
        "shloka_num": 11
    },
    {
        "text": "तस्माद् गृहीत्वा वैदेहीं शरपाणिर्धनुर्धरः ।\nगुहामाश्रय शैलस्य दुर्गां पादपसङ्कुलाम् ॥३-२४-१२॥",
        "index": 12,
        "shloka_num": 12
    },
    {
        "text": "प्रतिकूलितुमिच्छामि न हि वाक्यमिदं त्वया ।\nशापितो मम पादाभ्यां गम्यतां वत्स मा चिरम् ॥३-२४-१३॥",
        "index": 13,
        "shloka_num": 13
    },
    {
        "text": "त्वं हि शूरश्च बलवान् हन्या एतान् न संशयः ।\nस्वयं निहन्तुमिच्छामि सर्वानेव निशाचरान् ॥३-२४-१४॥",
        "index": 14,
        "shloka_num": 14
    },
    {
        "text": "एवमुक्तस्तु रामेण लक्ष्मणः सह सीतया ।\nशरानादाय चापं च गुहां दुर्गां समाश्रयत् ॥३-२४-१५॥",
        "index": 15,
        "shloka_num": 15
    },
    {
        "text": "तस्मिन् प्रविष्टे तु गुहां लक्ष्मणे सह सीतया ।\nहन्त निर्युक्तमित्युक्त्वा रामः कवचमाविशत् ॥३-२४-१६॥",
        "index": 16,
        "shloka_num": 16
    },
    {
        "text": "स तेनाग्निनिकाशेन कवचेन विभूषितः ।\nबभूव रामस्तिमिरे महानग्निरिवोत्थितः ॥३-२४-१७॥",
        "index": 17,
        "shloka_num": 17
    },
    {
        "text": "स चापमुद्यम्य महच्छरानादाय वीर्यवान् ।\nसम्बभूवास्थितस्तत्र ज्यास्वनैः पूरयन् दिशः ॥३-२४-१८॥",
        "index": 18,
        "shloka_num": 18
    },
    {
        "text": "ततो देवाः सगन्धर्वाः सिद्धाश्च सह चारणैः ।\nसमेयुश्च महात्मानो युद्धदर्शनकाङ्क्षया ॥३-२४-१९॥",
        "index": 19,
        "shloka_num": 19
    },
    {
        "text": "ऋषयश्च महात्मानो लोके ब्रह्मर्षिसत्तमाः ।\nसमेत्य चोचुः सहितास्तेऽन्योन्यं पुण्यकर्मणः ॥३-२४-२०॥",
        "index": 20,
        "shloka_num": 20
    },
    {
        "text": "स्वस्ति गोब्राह्मणानां च लोकानां चेति संस्थिताः ।\nजयतां राघवो युद्धे पौलस्त्यान् रजनीचरान् ॥३-२४-२१॥",
        "index": 21,
        "shloka_num": 21
    },
    {
        "text": "चक्रहस्तो यथा युद्धे सर्वानसुरपुङ्गवान् ।\nएवमुक्त्वा पुनः प्रोचुरालोक्य च परस्परम् ॥३-२४-२२॥",
        "index": 22,
        "shloka_num": 22
    },
    {
        "text": "चतुर्दश सहस्राणि रक्षसां भीमकर्मणाम् ।\nएकश्च रामो धर्मात्मा कथं युद्धं भविष्यति ॥३-२४-२३॥",
        "index": 23,
        "shloka_num": 23
    },
    {
        "text": "इति राजर्षयः सिद्धाः सगणाश्च द्विजर्षभाः ।\nजातकौतूहलास्तस्थुर्विमानस्थाश्च देवताः ॥३-२४-२४॥",
        "index": 24,
        "shloka_num": 24
    },
    {
        "text": "आविष्टं तेजसा रामं सङ्ग्रामशिरसि स्थितम् ।\nदृष्ट्वा सर्वाणि भूतानि भयाद् विव्यथिरे तदा ॥३-२४-२५॥",
        "index": 25,
        "shloka_num": 25
    },
    {
        "text": "रूपमप्रतिमं तस्य रामस्याक्लिष्टकर्मणः ।\nबभूव रूपं क्रुद्धस्य रुद्रस्येव महात्मनः ॥३-२४-२६॥",
        "index": 26,
        "shloka_num": 26
    },
    {
        "text": "इति सम्भाष्यमाणे तु देवगन्धर्वचारणैः ।\nततो गम्भीरनिर्ह्रादं घोरचर्मायुधध्वजम् ॥३-२४-२७॥",
        "index": 27,
        "shloka_num": 27
    },
    {
        "text": "अनीकं यातुधानानां समन्तात् प्रत्यपद्यत ।\nवीरालापान् विसृजतामन्योन्यमभिगच्छताम् ॥३-२४-२८॥",
        "index": 28,
        "shloka_num": 28
    },
    {
        "text": "चापानि विस्फारयतां जृम्भतां चाप्यभीक्ष्णशः ।\nविप्रघुष्टस्वनानां च दुन्दुभींश्चापि निघ्नताम् ॥३-२४-२९॥",
        "index": 29,
        "shloka_num": 29
    },
    {
        "text": "तेषां सुतुमुलः शब्दः पूरयामास तद् वनम् ।\nतेन शब्देन वित्रस्ताः श्वापदा वनचारिणः ॥३-२४-३०॥",
        "index": 30,
        "shloka_num": 30
    },
    {
        "text": "दुद्रुवुर्यत्र निःशब्दं पृष्ठतो नावलोकयन् ।\nतच्चानीकं महावेगं रामं समनुवर्तत ॥३-२४-३१॥",
        "index": 31,
        "shloka_num": 31
    },
    {
        "text": "धृतनानाप्रहरणं गम्भीरं सागरोपमम् ।\nरामोऽपि चारयंश्चक्षुः सर्वतो रणपण्डितः ॥३-२४-३२॥",
        "index": 32,
        "shloka_num": 32
    },
    {
        "text": "ददर्श खरसैन्यं तद् युद्धायाभिमुखो गतः ।\nवितत्य च धनुर्भीमं तूण्याश्चोद्धृत्य सायकान् ॥३-२४-३३॥",
        "index": 33,
        "shloka_num": 33
    },
    {
        "text": "क्रोधमाहारयत् तीव्रं वधार्थं सर्वरक्षसाम् ।\nदुष्प्रेक्ष्यश्चाभवत् क्रुद्धो युगान्ताग्निरिव ज्वलन् ॥३-२४-३४॥",
        "index": 34,
        "shloka_num": 34
    },
    {
        "text": "तं दृष्ट्वा तेजसाऽऽविष्टं प्राव्यथन् वनदेवताः ।\nतस्य रुष्टस्य रूपं तु रामस्य ददृशे तदा ।\nदक्षस्येव क्रतुं हन्तुमुद्यतस्य पिनाकिनः ॥३-२४-३५॥",
        "index": 35,
        "shloka_num": 35
    },
    {
        "text": "तत्कार्मुकैराभरणै रथैश्च तद्वर्मभिश्चाग्निसमानवर्णैः ।\nबभूव सैन्यं पिशिताशनानां सूर्योदये नीलमिवाभ्रजालम् ॥३-२४-३६॥",
        "index": 36,
        "shloka_num": 36
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रामखरबलसन्निकर्षः नाम चतुर्विंशः सर्गः ॥३-२४॥",
        "index": 37,
        "shloka_num": null
    }
]
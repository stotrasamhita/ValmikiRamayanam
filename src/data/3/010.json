[
    {
        "text": "अथ श्रीमद्वाल्मीकीयरामायणे अरण्यकाण्डे रक्षोवधसमर्थनम् नाम दशमः सर्गः ॥३-१०॥",
        "index": 0,
        "shloka_num": null
    },
    {
        "text": "वाक्यमेतत् तु वैदेह्या व्याहृतं भर्तृभक्तया ।\nश्रुत्वा धर्मे स्थितो रामः प्रत्युवाचाथ जानकीम् ॥३-१०-१॥",
        "index": 1,
        "shloka_num": 1
    },
    {
        "text": "हितमुक्तं त्वया देवि स्निग्धया सदृशं वचः ।\nकुलं व्यपदिशन्त्या च धर्मज्ञे जनकात्मजे ॥३-१०-२॥",
        "index": 2,
        "shloka_num": 2
    },
    {
        "text": "किं नु वक्ष्याम्यहं देवि त्वयैवोक्तमिदं वचः ।\nक्षत्रियैर्धार्यते चापो नार्तशब्दो भवेदिति ॥३-१०-३॥",
        "index": 3,
        "shloka_num": 3
    },
    {
        "text": "ते चार्ता दण्डकारण्ये मुनयः संशितव्रताः ।\nमां सीते स्वयमागम्य शरण्यं शरणं गताः ॥३-१०-४॥",
        "index": 4,
        "shloka_num": 4
    },
    {
        "text": "वसन्तः कालकालेषु वने मूलफलाशनाः ।\nन लभन्ते सुखं भीरु राक्षसैः क्रूरकर्मभिः ॥३-१०-५॥",
        "index": 5,
        "shloka_num": 5
    },
    {
        "text": "भक्ष्यन्ते राक्षसैर्भीमैर्नरमांसोपजीविभिः ।\nते भक्ष्यमाणा मुनयो दण्डकारण्यवासिनः ॥३-१०-६॥",
        "index": 6,
        "shloka_num": 6
    },
    {
        "text": "अस्मानभ्यवपद्येति मामूचुर्द्विजसत्तमाः ।\nमया तु वचनं श्रुत्वा तेषामेवं मुखाच्च्युतम् ॥३-१०-७॥",
        "index": 7,
        "shloka_num": 7
    },
    {
        "text": "कृत्वा वचनशुश्रूषां वाक्यमेतदुदाहृतम् ।\nप्रसीदन्तु भवन्तो मे ह्रीरेषा तु ममातुला ॥३-१०-८॥",
        "index": 8,
        "shloka_num": 8
    },
    {
        "text": "यदीदृशैरहं विप्रैरुपस्थेयैरुपस्थितः ।\nकिं करोमीति च मया व्याहृतं द्विजसंनिधौ ॥३-१०-९॥",
        "index": 9,
        "shloka_num": 9
    },
    {
        "text": "सर्वैरेव समागम्य वागियं समुदाहृता ।\nराक्षसैर्दण्डकारण्ये बहुभिः कामरूपिभिः ॥३-१०-१०॥",
        "index": 10,
        "shloka_num": 10
    },
    {
        "text": "अर्दिताः स्म भृशं राम भवान् नस्तत्र रक्षतु ।\nहोमकाले तु सम्प्राप्ते पर्वकालेषु चानघ ॥३-१०-११॥",
        "index": 11,
        "shloka_num": 11
    },
    {
        "text": "धर्षयन्ति सुदुर्धर्षा राक्षसाः पिशिताशनाः ।\nराक्षसैर्धर्षितानां च तापसानां तपस्विनाम् ॥३-१०-१२॥",
        "index": 12,
        "shloka_num": 12
    },
    {
        "text": "गतिं मृगयमाणानां भवान् नः परमा गतिः ।\nकामं तपःप्रभावेण शक्ता हन्तुं निशाचरान् ॥३-१०-१३॥",
        "index": 13,
        "shloka_num": 13
    },
    {
        "text": "चिरार्जितं न चेच्छामस्तपः खण्डयितुं वयम् ।\nबहुविघ्नं तपो नित्यं दुश्चरं चैव राघव ॥३-१०-१४॥",
        "index": 14,
        "shloka_num": 14
    },
    {
        "text": "तेन शापं न मुञ्चामो भक्ष्यमाणाश्च राक्षसैः ।\nतदर्द्यमानान् रक्षोभिर्दण्डकारण्यवासिभिः ॥३-१०-१५॥",
        "index": 15,
        "shloka_num": 15
    },
    {
        "text": "रक्ष नस्त्वं सह भ्रात्रा त्वन्नाथा हि वयं वने ।\nमया चैतद्वचः श्रुत्वा कात्स्न्र्येन परिपालनम् ॥३-१०-१६॥",
        "index": 16,
        "shloka_num": 16
    },
    {
        "text": "ऋषीणां दण्डकारण्ये संश्रुतं जनकात्मजे ।\nसंश्रुत्य च न शक्ष्यामि जीवमानः प्रतिश्रवम् ॥३-१०-१७॥",
        "index": 17,
        "shloka_num": 17
    },
    {
        "text": "मुनीनामन्यथा कर्तुं सत्यमिष्टं हि मे सदा ।\nअप्यहं जीवितं जह्यां त्वां वा सीते सलक्ष्मणाम् ॥३-१०-१८॥",
        "index": 18,
        "shloka_num": 18
    },
    {
        "text": "न तु प्रतिज्ञा संश्रुत्य ब्राह्मणेभ्यो विशेषतः ।\nतदवश्यं मया कार्यमृषीणां परिपालनम् ॥३-१०-१९॥",
        "index": 19,
        "shloka_num": 19
    },
    {
        "text": "अनुक्तेनापि वैदेहि प्रतिज्ञाय कथं पुनः ।\nमम स्नेहाच्च सौहार्दादिदमुक्तं त्वया वचः ॥३-१०-२०॥",
        "index": 20,
        "shloka_num": 20
    },
    {
        "text": "परितुष्टोऽस्म्यहं सीते न ह्यनिष्टोऽनुशास्यते ।\nसदृशं चानुरूपं च कुलस्य तव शोभने ।\nसधर्मचारिणी मे त्वं प्राणेभ्योऽपि गरीयसी ॥३-१०-२१॥",
        "index": 21,
        "shloka_num": 21
    },
    {
        "text": "इत्येवमुक्त्वा वचनं महात्मा सीतां प्रियां मैथिलराजपुत्रीम् ।\nरामो धनुष्मान् सह लक्ष्मणेन जगाम रम्याणि तपोवनानि ॥३-१०-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रक्षोवधसमर्थनम् नाम दशमः सर्गः ॥३-१०॥",
        "index": 23,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे विराधप्रहारः नाम तृतीयः सर्गः ॥३-३॥",
        "index": 0,
        "shloka_num": null
    },
    {
        "text": "अथोवाच पुनर्वाक्यं विराधः पूरयन् वनम् ।\nपृच्छतो मम हि ब्रूतं कौ युवां क्व गमिष्यथः ॥३-३-१॥",
        "index": 1,
        "shloka_num": 1
    },
    {
        "text": "तमुवाच ततो रामो राक्षसं ज्वलिताननम् ।\nपृच्छन्तं सुमहातेजा इक्ष्वाकुकुलमात्मनः ॥३-३-२॥",
        "index": 2,
        "shloka_num": 2
    },
    {
        "text": "क्षत्रियौ वृत्तसम्पन्नौ विद्धि नौ वनगोचरौ ।\nत्वां तु वेदितुमिच्छावः कस्त्वं चरसि दण्डकान् ॥३-३-३॥",
        "index": 3,
        "shloka_num": 3
    },
    {
        "text": "तमुवाच विराधस्तु रामं सत्यपराक्रमम् ।\nहन्त वक्ष्यामि ते राजन् निबोध मम राघव ॥३-३-४॥",
        "index": 4,
        "shloka_num": 4
    },
    {
        "text": "पुत्रः किल जवस्याहं माता मम शतह्रदा ।\nविराध इति मामाहुः पृथिव्यां सर्वराक्षसाः ॥३-३-५॥",
        "index": 5,
        "shloka_num": 5
    },
    {
        "text": "तपसा चाभिसम्प्राप्ता ब्रह्मणो हि प्रसादजा ।\nशस्त्रेणावध्यता लोकेऽच्छेद्याभेद्यत्वमेव च ॥३-३-६॥",
        "index": 6,
        "shloka_num": 6
    },
    {
        "text": "उत्सृज्य प्रमदामेनामनपेक्षौ यथागतम् ।\nत्वरमाणौ पलायेथां न वां जीवितमाददे ॥३-३-७॥",
        "index": 7,
        "shloka_num": 7
    },
    {
        "text": "तं रामः प्रत्युवाचेदं कोपसंरक्तलोचनः ।\nराक्षसं विकृताकारं विराधं पापचेतसम् ॥३-३-८॥",
        "index": 8,
        "shloka_num": 8
    },
    {
        "text": "क्षुद्र धिक् त्वां तु हीनार्थं मृत्युमन्वेषसे ध्रुवम् ।\nरणे प्राप्स्यसि सन्तिष्ठ न मे जीवन् विमोक्ष्यसे ॥३-३-९॥",
        "index": 9,
        "shloka_num": 9
    },
    {
        "text": "ततः सज्यं धनुः कृत्वा रामः सुनिशितान् शरान् ।\nसुशीघ्रमभिसन्धाय राक्षसं निजघान ह ॥३-३-१०॥",
        "index": 10,
        "shloka_num": 10
    },
    {
        "text": "धनुषा ज्यागुणवता सप्त बाणान् मुमोच ह ।\nरुक्मपुङ्खान् महावेगान् सुपर्णानिलतुल्यगान् ॥३-३-११॥",
        "index": 11,
        "shloka_num": 11
    },
    {
        "text": "ते शरीरं विराधस्य भित्त्वा बर्हिणवाससः ।\nनिपेतुः शोणितादिग्धा धरण्यां पावकोपमाः ॥३-३-१२॥",
        "index": 12,
        "shloka_num": 12
    },
    {
        "text": "स विद्धो न्यस्य वैदेहीं शूलमुद्यम्य राक्षसः ।\nअभ्यद्रवत् सुसङ्क्रुद्धस्तदा रामं सलक्ष्मणम् ॥३-३-१३॥",
        "index": 13,
        "shloka_num": 13
    },
    {
        "text": "स विनद्य महानादं शूलं शक्रध्वजोपमम् ।\nप्रगृह्याशोभत तदा व्यात्तानन इवान्तकः ॥३-३-१४॥",
        "index": 14,
        "shloka_num": 14
    },
    {
        "text": "अथ तौ भ्रातरौ दीप्तं शरवर्षं ववर्षतुः ।\nविराधे राक्षसे तस्मिन् कालान्तकयमोपमे ॥३-३-१५॥",
        "index": 15,
        "shloka_num": 15
    },
    {
        "text": "स प्रहस्य महारौद्रः स्थित्वाजृम्भत राक्षसः ।\nजृम्भमाणस्य ते बाणाः कायान्निष्पेतुराशुगाः ॥३-३-१६॥",
        "index": 16,
        "shloka_num": 16
    },
    {
        "text": "स्पर्शात् तु वरदानेन प्राणान् संरोध्य राक्षसः ।\nविराधः शूलमुद्यम्य राघवावभ्यधावत ॥३-३-१७॥",
        "index": 17,
        "shloka_num": 17
    },
    {
        "text": "तच्छूलं वज्रसङ्काशं गगने ज्वलनोपमम् ।\nद्वाभ्यां शराभ्यां चिच्छेद रामः शस्त्रभृतां वरः ॥३-३-१८॥",
        "index": 18,
        "shloka_num": 18
    },
    {
        "text": "तद् रामविशिखैश्छिन्नं शूलं तस्यापतद् भुवि ।\nपपाताशनिना छिन्नं मेरोरिव शिलातलम् ॥३-३-१९॥",
        "index": 19,
        "shloka_num": 19
    },
    {
        "text": "तौ खड्गौ क्षिप्रमुद्यम्य कृष्णसर्पाविवोद्यतौ ।\nतूर्णमापेततुस्तस्य तदा प्रहरतां बलात् ॥३-३-२०॥",
        "index": 20,
        "shloka_num": 20
    },
    {
        "text": "स वध्यमानः सुभृशं भुजाभ्यां परिगृह्य तौ ।\nअप्रकम्प्यौ नरव्याघ्रौ रौद्रः प्रस्थातुमैच्छत ॥३-३-२१॥",
        "index": 21,
        "shloka_num": 21
    },
    {
        "text": "तस्याभिप्रायमाज्ञाय रामो लक्ष्मणमब्रवीत् ।\nवहत्वयमलं तावत् पथानेन तु राक्षसः ॥३-३-२२॥",
        "index": 22,
        "shloka_num": 22
    },
    {
        "text": "यथा चेच्छति सौमित्रे तथा वहतु राक्षसः ।\nअयमेव हि नः पन्था येन याति निशाचरः ॥३-३-२३॥",
        "index": 23,
        "shloka_num": 23
    },
    {
        "text": "स तु स्वबलवीर्येण समुत्क्षिप्य निशाचरः ।\nबालाविव स्कन्धगतौ चकारातिबलोद्धतः ॥३-३-२४॥",
        "index": 24,
        "shloka_num": 24
    },
    {
        "text": "तावारोप्य ततः स्कन्धं राघवौ रजनीचरः ।\nविराधो विनदन् घोरं जगामाभिमुखो वनम् ॥३-३-२५॥",
        "index": 25,
        "shloka_num": 25
    },
    {
        "text": "वनं महामेघनिभं प्रविष्टो द्रुमैर्महद्भिर्विविधैरुपेतम् ।\nनानाविधैः पक्षिकुलैर्विचित्रं शिवायुतं व्यालमृगैर्विकीर्णम् ॥३-३-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे विराधप्रहारः नाम तृतीयः सर्गः ॥३-३॥",
        "index": 27,
        "shloka_num": null
    }
]
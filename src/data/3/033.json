[
    {
        "text": "अथ श्रीमद्वाल्मीकीयरामायणे अरण्यकाण्डे रावणनिन्दा नाम त्रयस्त्रिंशः सर्गः ॥३-३३॥",
        "index": 0,
        "shloka_num": null
    },
    {
        "text": "ततः शूर्पणखा दीना रावणं लोकरावणम् ।\nअमात्यमध्ये सङ्क्रुद्धा परुषं वाक्यमब्रवीत् ॥३-३३-१॥",
        "index": 1,
        "shloka_num": 1
    },
    {
        "text": "प्रमत्तः कामभोगेषु स्वैरवृत्तो निरङ्कुशः ।\nसमुत्पन्नं भयं घोरं बोद्धव्यं नावबुध्यसे ॥३-३३-२॥",
        "index": 2,
        "shloka_num": 2
    },
    {
        "text": "सक्तं ग्राम्येषु भोगेषु कामवृत्तं महीपतिम् ।\nलुब्धं न बहु मन्यन्ते श्मशानाग्निमिव प्रजाः ॥३-३३-३॥",
        "index": 3,
        "shloka_num": 3
    },
    {
        "text": "स्वयं कार्याणि यः काले नानुतिष्ठति पार्थिवः ।\nस तु वै सह राज्येन तैश्च कार्यैर्विनश्यति ॥३-३३-४॥",
        "index": 4,
        "shloka_num": 4
    },
    {
        "text": "अयुक्तचारं दुर्दर्शमस्वाधीनं नराधिपम् ।\nवर्जयन्ति नरा दूरान्नदीपङ्कमिव द्विपाः ॥३-३३-५॥",
        "index": 5,
        "shloka_num": 5
    },
    {
        "text": "ये न रक्षन्ति विषयमस्वाधीनं नराधिपाः ।\nते न वृद्ध्या प्रकाशन्ते गिरयः सागरे यथा ॥३-३३-६॥",
        "index": 6,
        "shloka_num": 6
    },
    {
        "text": "आत्मवद्भिर्विगृह्य त्वं देवगन्धर्वदानवैः ।\nअयुक्तचारश्चपलः कथं राजा भविष्यसि ॥३-३३-७॥",
        "index": 7,
        "shloka_num": 7
    },
    {
        "text": "त्वं तु बालस्वभावश्च बुद्धिहीनश्च राक्षस ।\nज्ञातव्यं तन्न जानीषे कथं राजा भविष्यसि ॥३-३३-८॥",
        "index": 8,
        "shloka_num": 8
    },
    {
        "text": "येषां चाराश्च कोशश्च नयश्च जयतां वर ।\nअस्वाधीना नरेन्द्राणां प्राकृतैस्ते जनैः समाः ॥३-३३-९॥",
        "index": 9,
        "shloka_num": 9
    },
    {
        "text": "यस्मात् पश्यन्ति दूरस्थान् सर्वानर्थान् नराधिपाः ।\nचारेण तस्मादुच्यन्ते राजानो दीर्घचक्षुषः ॥३-३३-१०॥",
        "index": 10,
        "shloka_num": 10
    },
    {
        "text": "अयुक्तचारं मन्ये त्वां प्राकृतैः सचिवैर्युतः ।\nस्वजनं च जनस्थानं निहतं नावबुध्यसे ॥३-३३-११॥",
        "index": 11,
        "shloka_num": 11
    },
    {
        "text": "चतुर्दश सहस्राणि रक्षसां भीमकर्मणाम् ।\nहतान्येकेन रामेण खरश्च सहदूषणः ॥३-३३-१२॥",
        "index": 12,
        "shloka_num": 12
    },
    {
        "text": "ऋषीणामभयं दत्तं कृतक्षेमाश्च दण्डकाः ।\nधर्षितं च जनस्थानं रामेणाक्लिष्टकारिणा ॥३-३३-१३॥",
        "index": 13,
        "shloka_num": 13
    },
    {
        "text": "त्वं तु लुब्धः प्रमत्तश्च पराधीनश्च राक्षस ।\nविषये स्वे समुत्पन्नं यद् भयं नावबुध्यसे ॥३-३३-१४॥",
        "index": 14,
        "shloka_num": 14
    },
    {
        "text": "तीक्ष्णमल्पप्रदातारं प्रमत्तं गर्वितं शठम् ।\nव्यसने सर्वभूतानि नाभिधावन्ति पार्थिवम् ॥३-३३-१५॥",
        "index": 15,
        "shloka_num": 15
    },
    {
        "text": "अतिमानिनमग्राह्यमात्मसम्भावितं नरम् ।\nक्रोधनं व्यसने हन्ति स्वजनोऽपि नराधिपम् ॥३-३३-१६॥",
        "index": 16,
        "shloka_num": 16
    },
    {
        "text": "नानुतिष्ठति कार्याणि भयेषु न बिभेति च ।\nक्षिप्रं राज्याच्च्युतो दीनस्तृणैस्तुल्यो भवेदिह ॥३-३३-१७॥",
        "index": 17,
        "shloka_num": 17
    },
    {
        "text": "शुष्ककाष्ठैर्भवेत् कार्यं लोष्ठैरपि च पांसुभिः ।\nन तु स्थानात् परिभ्रष्टैः कार्यं स्याद् वसुधाधिपैः ॥३-३३-१८॥",
        "index": 18,
        "shloka_num": 18
    },
    {
        "text": "उपभुक्तं यथा वासः स्रजो वा मृदिता यथा ।\nएवं राज्यात् परिभ्रष्टः समर्थोऽपि निरर्थकः ॥३-३३-१९॥",
        "index": 19,
        "shloka_num": 19
    },
    {
        "text": "अप्रमत्तश्च यो राजा सर्वज्ञो विजितेन्द्रियः ।\nकृतज्ञो धर्मशीलश्च स राजा तिष्ठते चिरम् ॥३-३३-२०॥",
        "index": 20,
        "shloka_num": 20
    },
    {
        "text": "नयनाभ्यां प्रसुप्तो वा जागर्ति नयचक्षुषा ।\nव्यक्तक्रोधप्रसादश्च स राजा पूज्यते जनैः ॥३-३३-२१॥",
        "index": 21,
        "shloka_num": 21
    },
    {
        "text": "त्वं तु रावण दुर्बुद्धिर्गुणैरेतैर्विवर्जितः ।\nयस्य तेऽविदितश्चारै रक्षसां सुमहान् वधः ॥३-३३-२२॥",
        "index": 22,
        "shloka_num": 22
    },
    {
        "text": "परावमन्ता विषयेषु सङ्गवान् न देशकालप्रविभागतत्त्ववित् ।\nअयुक्तबुद्धिर्गुणदोषनिश्चये विपन्नराज्यो न चिराद् विपत्स्यसे ॥३-३३-२३॥",
        "index": 23,
        "shloka_num": 23
    },
    {
        "text": "इति स्वदोषान् परिकीर्तितांस्तथा समीक्ष्य बुद्ध्या क्षणदाचरेश्वरः ।\nधनेन दर्पेण बलेन चान्वितो विचिन्तयामास चिरं स रावणः ॥३-३३-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रावणनिन्दा नाम त्रयस्त्रिंशः सर्गः ॥३-३३॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अरण्यकाण्डे खरसंहारः नाम त्रिंशः सर्गः ॥३-३०॥",
        "index": 0,
        "shloka_num": null
    },
    {
        "text": "भित्त्वा तु तां गदां बाणै राघवो धर्मवत्सलः ।\nस्मयमान इदं वाक्यं संरब्धमिदमब्रवीत् ॥३-३०-१॥",
        "index": 1,
        "shloka_num": 1
    },
    {
        "text": "एतत् ते बलसर्वस्वं दर्शितं राक्षसाधम ।\nशक्तिहीनतरो मत्तो वृथा त्वमुपगर्जसि ॥३-३०-२॥",
        "index": 2,
        "shloka_num": 2
    },
    {
        "text": "एषा बाणविनिर्भिन्ना गदा भूमितलं गता ।\nअभिधानप्रगल्भस्य तव प्रत्ययघातिनी ॥३-३०-३॥",
        "index": 3,
        "shloka_num": 3
    },
    {
        "text": "यत् त्वयोक्तं विनष्टानामिदमश्रुप्रमार्जनम् ।\nराक्षसानां करोमीति मिथ्या तदपि ते वचः ॥३-३०-४॥",
        "index": 4,
        "shloka_num": 4
    },
    {
        "text": "नीचस्य क्षुद्रशीलस्य मिथ्यावृत्तस्य रक्षसः ।\nप्राणानपहरिष्यामि गरुत्मानमृतं यथा ॥३-३०-५॥",
        "index": 5,
        "shloka_num": 5
    },
    {
        "text": "अद्य ते भिन्नकण्ठस्य फेनबुद्बुदभूषितम् ।\nविदारितस्य मद्बाणैर्मही पास्यति शोणितम् ॥३-३०-६॥",
        "index": 6,
        "shloka_num": 6
    },
    {
        "text": "पांसुरूषितसर्वाङ्गः स्रस्तन्यस्तभुजद्वयः ।\nस्वप्स्यसे गां समाश्लिष्य दुर्लभां प्रमदामिव ॥३-३०-७॥",
        "index": 7,
        "shloka_num": 7
    },
    {
        "text": "प्रवृद्धनिद्रे शयिते त्वयि राक्षसपांसने ।\nभविष्यन्ति शरण्यानां शरण्या दण्डका इमे ॥३-३०-८॥",
        "index": 8,
        "shloka_num": 8
    },
    {
        "text": "जनस्थाने हतस्थाने तव राक्षस मच्छरैः ।\nनिर्भया विचरिष्यन्ति सर्वतो मुनयो वने ॥३-३०-९॥",
        "index": 9,
        "shloka_num": 9
    },
    {
        "text": "अद्य विप्रसरिष्यन्ति राक्षस्यो हतबान्धवाः ।\nबाष्पार्द्रवदना दीना भयादन्यभयावहाः ॥३-३०-१०॥",
        "index": 10,
        "shloka_num": 10
    },
    {
        "text": "अद्य शोकरसज्ञास्ता भविष्यन्ति निरर्थिकाः ।\nअनुरूपकुलाः पत्न्यो यासां त्वं पतिरीदृशः ॥३-३०-११॥",
        "index": 11,
        "shloka_num": 11
    },
    {
        "text": "नृशंसशील क्षुद्रात्मन् नित्यं ब्राह्मणकण्टक ।\nत्वत्कृते शङ्कितैरग्नौ मुनिभिः पात्यते हविः ॥३-३०-१२॥",
        "index": 12,
        "shloka_num": 12
    },
    {
        "text": "तमेवमभिसंरब्धं ब्रुवाणं राघवं वने ।\nखरो निर्भर्त्सयामास रोषात् खरतरस्वरः ॥३-३०-१३॥",
        "index": 13,
        "shloka_num": 13
    },
    {
        "text": "दृढं खल्ववलिप्तोऽसि भयेष्वपि च निर्भयः ।\nवाच्यावाच्यं ततो हि त्वं मृत्योर्वश्यो न बुध्यसे ॥३-३०-१४॥",
        "index": 14,
        "shloka_num": 14
    },
    {
        "text": "कालपाशपरिक्षिप्ता भवन्ति पुरुषा हि ये ।\nकार्याकार्यं न जानन्ति ते निरस्तषडिन्द्रियाः ॥३-३०-१५॥",
        "index": 15,
        "shloka_num": 15
    },
    {
        "text": "एवमुक्त्वा ततो रामं संरुध्य भृकुटिं ततः ।\nस ददर्श महासालमविदूरे निशाचरः ॥३-३०-१६॥",
        "index": 16,
        "shloka_num": 16
    },
    {
        "text": "रणे प्रहरणस्यार्थे सर्वतो ह्यवलोकयन् ।\nस तमुत्पाटयामास सन्दष्टदशनच्छदम् ॥३-३०-१७॥",
        "index": 17,
        "shloka_num": 17
    },
    {
        "text": "तं समुत्क्षिप्य बाहुभ्यां विनर्दित्वा महाबलः ।\nराममुद्दिश्य चिक्षेप हतस्त्वमिति चाब्रवीत् ॥३-३०-१८॥",
        "index": 18,
        "shloka_num": 18
    },
    {
        "text": "तमापतन्तं बाणौघैश्छित्त्वा रामः प्रतापवान् ।\nरोषमाहारयत् तीव्रं निहन्तुं समरे खरम् ॥३-३०-१९॥",
        "index": 19,
        "shloka_num": 19
    },
    {
        "text": "जातस्वेदस्ततो रामो रोषरक्तान्तलोचनः ।\nनिर्बिभेद सहस्रेण बाणानां समरे खरम् ॥३-३०-२०॥",
        "index": 20,
        "shloka_num": 20
    },
    {
        "text": "तस्य बाणान्तराद् रक्तं बहु सुस्राव फेनिलम् ।\nगिरेः प्रस्रवणस्येव धाराणां च परिस्रवः ॥३-३०-२१॥",
        "index": 21,
        "shloka_num": 21
    },
    {
        "text": "विकलः स कृतो बाणैः खरो रामेण संयुगे ।\nमत्तो रुधिरगन्धेन तमेवाभ्यद्रवद् द्रुतम् ॥३-३०-२२॥",
        "index": 22,
        "shloka_num": 22
    },
    {
        "text": "तमापतन्तं सङ्क्रुद्धं कृतास्त्रो रुधिराप्लुतम् ।\nअपासर्पद् द्वित्रिपदं किञ्चित्त्वरितविक्रमः ॥३-३०-२३॥",
        "index": 23,
        "shloka_num": 23
    },
    {
        "text": "ततः पावकसङ्काशं वधाय समरे शरम् ।\nखरस्य रामो जग्राह ब्रह्मदण्डमिवापरम् ॥३-३०-२४॥",
        "index": 24,
        "shloka_num": 24
    },
    {
        "text": "स तद् दत्तं मघवता सुरराजेन धीमता ।\nसन्दधे च स धर्मात्मा मुमोच च खरं प्रति ॥३-३०-२५॥",
        "index": 25,
        "shloka_num": 25
    },
    {
        "text": "स विमुक्तो महाबाणो निर्घातसमनिःस्वनः ।\nरामेण धनुरायम्य खरस्योरसि चापतत् ॥३-३०-२६॥",
        "index": 26,
        "shloka_num": 26
    },
    {
        "text": "स पपात खरो भूमौ दह्यमानः शराग्निना ।\nरुद्रेणेव विनिर्दग्धः श्वेतारण्ये यथान्धकः ॥३-३०-२७॥",
        "index": 27,
        "shloka_num": 27
    },
    {
        "text": "स वृत्र इव वज्रेण फेनेन नमुचिर्यथा ।\nबलो वेन्द्राशनिहतो निपपात हतः खरः ॥३-३०-२८॥",
        "index": 28,
        "shloka_num": 28
    },
    {
        "text": "एतस्मिन्नन्तरे देवाश्चारणैः सह सङ्गताः ।\nदुन्दुभींश्चाभिनिघ्नन्तः पुष्पवर्षं समन्ततः ॥३-३०-२९॥",
        "index": 29,
        "shloka_num": 29
    },
    {
        "text": "रामस्योपरि संहृष्टा ववर्षुर्विस्मितास्तदा ।\nअर्धाधिकमुहूर्तेन रामेण निशितैः शरैः ॥३-३०-३०॥",
        "index": 30,
        "shloka_num": 30
    },
    {
        "text": "चतुर्दश सहस्राणि रक्षसां कामरूपिणाम् ।\nखरदूषणमुख्यानां निहतानि महामृधे ॥३-३०-३१॥",
        "index": 31,
        "shloka_num": 31
    },
    {
        "text": "अहो बत महत्कर्म रामस्य विदितात्मनः ।\nअहो वीर्यमहो दार्ढ्यं विष्णोरिव हि दृश्यते ॥३-३०-३२॥",
        "index": 32,
        "shloka_num": 32
    },
    {
        "text": "इत्येवमुक्त्वा ते सर्वे ययुर्देवा यथागतम् ।\nततो राजर्षयः सर्वे सङ्गताः परमर्षयः ॥३-३०-३३॥",
        "index": 33,
        "shloka_num": 33
    },
    {
        "text": "सभाज्य मुदिता रामं सागस्त्या इदमब्रुवन् ।\nएतदर्थं महातेजा महेन्द्रः पाकशासनः ॥३-३०-३४॥",
        "index": 34,
        "shloka_num": 34
    },
    {
        "text": "शरभङ्गाश्रमं पुण्यमाजगाम पुरन्दरः ।\nआनीतस्त्वमिमं देशमुपायेन महर्षिभिः ॥३-३०-३५॥",
        "index": 35,
        "shloka_num": 35
    },
    {
        "text": "एषां वधार्थं शत्रूणां रक्षसां पापकर्मणाम् ।\nतदिदं नः कृतं कार्यं त्वया दशरथात्मज ॥३-३०-३६॥",
        "index": 36,
        "shloka_num": 36
    },
    {
        "text": "स्वधर्मं प्रचरिष्यन्ति दण्डकेषु महर्षयः ।\nएतस्मिन्नन्तरे वीरो लक्ष्मणः सह सीतया ॥३-३०-३७॥",
        "index": 37,
        "shloka_num": 37
    },
    {
        "text": "गिरिदुर्गाद् विनिष्क्रम्य संविवेशाश्रमे सुखी ततो रामस्तु विजयी पूज्यमानो महर्षिभिः ॥३-३०-३८॥",
        "index": 38,
        "shloka_num": 38
    },
    {
        "text": "प्रविवेशाश्रमं वीरो लक्ष्मणेनाभिपूजितः ।\nतं दृष्ट्वा शत्रुहन्तारं महर्षीणां सुखावहम् ॥३-३०-३९॥",
        "index": 39,
        "shloka_num": 39
    },
    {
        "text": "बभूव हृष्टा वैदेही भर्तारं परिषस्वजे ।\nमुदा परमया युक्ता दृष्ट्वा रक्षोगणान् हतान् ।\nरामं चैवाव्ययं दृष्ट्वा तुतोष जनकात्मजा ॥३-३०-४०॥",
        "index": 40,
        "shloka_num": 40
    },
    {
        "text": "ततस्तु तं राक्षससङ्घमर्दनं सम्पूज्यमानं मुदितैर्महात्मभिः ।\nपुनः परिष्वज्य मुदान्वितानना बभूव हृष्टा जनकात्मजा तदा ॥३-३०-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे खरसंहारः नाम त्रिंशः सर्गः ॥३-३०॥",
        "index": 42,
        "shloka_num": null
    }
]
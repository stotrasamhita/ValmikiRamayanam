[
    {
        "text": "अथ श्रीमद्वाल्मीकीयरामायणे अरण्यकाण्डे रावणाधिक्षेपः नाम सप्तचत्वारिंशः सर्गः ॥३-४७॥",
        "index": 0,
        "shloka_num": null
    },
    {
        "text": "रावणेन तु वैदेही तदा पृष्टा जिहीर्षुणा ।\nपरिव्राजकरूपेण शशंसात्मानमात्मना ॥३-४७-१॥",
        "index": 1,
        "shloka_num": 1
    },
    {
        "text": "ब्राह्मणश्चातिथिश्चैष अनुक्तो हि शपेत माम् ।\nइति ध्यात्वा मुहूर्तं तु सीता वचनमब्रवीत् ॥३-४७-२॥",
        "index": 2,
        "shloka_num": 2
    },
    {
        "text": "दुहिता जनकस्याहं मैथिलस्य महात्मनः ।\nसीता नाम्नास्मि भद्रं ते रामस्य महिषी प्रिया ॥३-४७-३॥",
        "index": 3,
        "shloka_num": 3
    },
    {
        "text": "उषित्वा द्वादश समा इक्ष्वाकूणां निवेशने ।\nभुञ्जाना मानुषान् भोगान् सर्वकामसमृद्धिनी ॥३-४७-४॥",
        "index": 4,
        "shloka_num": 4
    },
    {
        "text": "तत्र त्रयोदशे वर्षे राजाऽमन्त्रयत प्रभुः ।\nअभिषेचयितुं रामं समेतो राजमन्त्रिभिः ॥३-४७-५॥",
        "index": 5,
        "shloka_num": 5
    },
    {
        "text": "तस्मिन् सम्भ्रियमाणे तु राघवस्याभिषेचने ।\nकैकेयी नाम भर्तारं ममार्या याचते वरम् ॥३-४७-६॥",
        "index": 6,
        "shloka_num": 6
    },
    {
        "text": "परिगृह्य तु कैकेयी श्वशुरं सुकृतेन मे ।\nमम प्रव्राजनं भर्तुर्भरतस्याभिषेचनम् ॥३-४७-७॥",
        "index": 7,
        "shloka_num": 7
    },
    {
        "text": "द्वावयाचत भर्तारं सत्यसन्धं नृपोत्तमम् ।\nनाद्य भोक्ष्ये न च स्वप्स्ये न पास्ये न कदाचन ॥३-४७-८॥",
        "index": 8,
        "shloka_num": 8
    },
    {
        "text": "एष मे जीवितस्यान्तो रामो यदभिषिच्यते ।\nइति ब्रुवाणां कैकेयीं श्वशुरो मे स पार्थिवः ॥३-४७-९॥",
        "index": 9,
        "shloka_num": 9
    },
    {
        "text": "अयाचतार्थैरन्वर्थैर्न च याच्ञां चकार सा ।\nमम भर्ता महातेजा वयसा पञ्चविंशकः ॥३-४७-१०॥",
        "index": 10,
        "shloka_num": 10
    },
    {
        "text": "अष्टादश हि वर्षाणि मम जन्मनि गण्यते ।\nरामेति प्रथितो लोके सत्यवान् शीलवान् शुचिः ॥३-४७-११॥",
        "index": 11,
        "shloka_num": 11
    },
    {
        "text": "विशालाक्षो महाबाहुः सर्वभूतहिते रतः ।\nकामार्तश्च महाराजः पिता दशरथः स्वयम् ॥३-४७-१२॥",
        "index": 12,
        "shloka_num": 12
    },
    {
        "text": "कैकेय्याः प्रियकामार्थं तं रामं नाभ्यषेचयत् ।\nअभिषेकाय तु पितुः समीपं राममागतम् ॥३-४७-१३॥",
        "index": 13,
        "shloka_num": 13
    },
    {
        "text": "कैकेयी मम भर्तारमित्युवाच द्रुतं वचः ।\nतव पित्रा समाज्ञप्तं ममेदं शृणु राघव ॥३-४७-१४॥",
        "index": 14,
        "shloka_num": 14
    },
    {
        "text": "भरताय प्रदातव्यमिदं राज्यमकण्टकम् ।\nत्वया तु खलु वस्तव्यं नव वर्षाणि पञ्च च ॥३-४७-१५॥",
        "index": 15,
        "shloka_num": 15
    },
    {
        "text": "वने प्रव्रज काकुत्स्थ पितरं मोचयानृतात् ।\nतथेत्युवाच तां रामः कैकेयीमकुतोभयः ॥३-४७-१६॥",
        "index": 16,
        "shloka_num": 16
    },
    {
        "text": "चकार तद्वचः श्रुत्वा भर्ता मम दृढव्रतः ।\nदद्यान्न प्रतिगृह्णीयात् सत्यं ब्रूयान्न चानृतम् ॥३-४७-१७॥",
        "index": 17,
        "shloka_num": 17
    },
    {
        "text": "एतद् ब्राह्मण रामस्य व्रतं धृतमनुत्तमम् ।\nतस्य भ्राता तु वैमात्रो लक्ष्मणो नाम वीर्यवान् ॥३-४७-१८॥",
        "index": 18,
        "shloka_num": 18
    },
    {
        "text": "रामस्य पुरुषव्याघ्रः सहायः समरेऽरिहा ।\nस भ्राता लक्ष्मणो नाम ब्रह्मचारी दृढव्रतः ॥३-४७-१९॥",
        "index": 19,
        "shloka_num": 19
    },
    {
        "text": "अन्वगच्छद् धनुष्पाणिः प्रव्रजन्तं मया सह ।\nजटी तापसरूपेण मया सह सहानुजः ॥३-४७-२०॥",
        "index": 20,
        "shloka_num": 20
    },
    {
        "text": "प्रविष्टो दण्डकारण्यं धर्मनित्यो दृढव्रतः ।\nते वयं प्रच्युता राज्यात् कैकेय्यास्तु कृते त्रयः ॥३-४७-२१॥",
        "index": 21,
        "shloka_num": 21
    },
    {
        "text": "विचराम द्विजश्रेष्ठ वनं गम्भीरमोजसा ।\nसमाश्वस मुहूर्तं तु शक्यं वस्तुमिह त्वया ॥३-४७-२२॥",
        "index": 22,
        "shloka_num": 22
    },
    {
        "text": "आगमिष्यति मे भर्ता वन्यमादाय पुष्कलम् ।\nरुरून् गोधान् वराहांश्च हत्वाऽऽदायामिषं बहु ॥३-४७-२३॥",
        "index": 23,
        "shloka_num": 23
    },
    {
        "text": "स त्वं नाम च गोत्रं च कुलमाचक्ष्व तत्त्वतः ।\nएकश्च दण्डकारण्ये किमर्थं चरसि द्विज ॥३-४७-२४॥",
        "index": 24,
        "shloka_num": 24
    },
    {
        "text": "एवं ब्रुवत्यां सीतायां रामपत्न्यां महाबलः ।\nप्रत्युवाचोत्तरं तीव्रं रावणो राक्षसाधिपः ॥३-४७-२५॥",
        "index": 25,
        "shloka_num": 25
    },
    {
        "text": "येन वित्रासिता लोकाः सदेवासुरमानुषाः ।\nअहं स रावणो नाम सीते रक्षोगणेश्वरः ॥३-४७-२६॥",
        "index": 26,
        "shloka_num": 26
    },
    {
        "text": "त्वां तु काञ्चनवर्णाभां दृष्ट्वा कौशेयवासिनीम् ।\nरतिं स्वकेषु दारेषु नाधिगच्छाम्यनिन्दिते ॥३-४७-२७॥",
        "index": 27,
        "shloka_num": 27
    },
    {
        "text": "बह्वीनामुत्तमस्त्रीणामाहृतानामितस्ततः ।\nसर्वासामेव भद्रं ते ममाग्रमहिषी भव ॥३-४७-२८॥",
        "index": 28,
        "shloka_num": 28
    },
    {
        "text": "लङ्का नाम समुद्रस्य मध्ये मम महापुरी ।\nसागरेण परिक्षिप्ता निविष्टा गिरिमूर्धनि ॥३-४७-२९॥",
        "index": 29,
        "shloka_num": 29
    },
    {
        "text": "तत्र सीते मया सार्धं वनेषु विचरिष्यसि ।\nन चास्य वनवासस्य स्पृहयिष्यसि भामिनि ॥३-४७-३०॥",
        "index": 30,
        "shloka_num": 30
    },
    {
        "text": "पञ्च दास्यः सहस्राणि सर्वाभरणभूषिताः ।\nसीते परिचरिष्यन्ति भार्या भवसि मे यदि ॥३-४७-३१॥",
        "index": 31,
        "shloka_num": 31
    },
    {
        "text": "रावणेनैवमुक्ता तु कुपिता जनकात्मजा ।\nप्रत्युवाचानवद्याङ्गी तमनादृत्य राक्षसम् ॥३-४७-३२॥",
        "index": 32,
        "shloka_num": 32
    },
    {
        "text": "महागिरिमिवाकम्प्यं महेन्द्रसदृशं पतिम् ।\nमहोदधिमिवाक्षोभ्यमहं राममनुव्रता ॥३-४७-३३॥",
        "index": 33,
        "shloka_num": 33
    },
    {
        "text": "सर्वलक्षणसम्पन्नं न्यग्रोधपरिमण्डलम् ।\nसत्यसन्धं महाभागमहं राममनुव्रता ॥३-४७-३४॥",
        "index": 34,
        "shloka_num": 34
    },
    {
        "text": "महाबाहुं महोरस्कं सिंहविक्रान्तगामिनम् ।\nनृसिंहं सिंहसङ्काशमहं राममनुव्रता ॥३-४७-३५॥",
        "index": 35,
        "shloka_num": 35
    },
    {
        "text": "पूर्णचन्द्राननं रामं राजवत्सं जितेन्द्रियम् ।\nपृथुकीर्तिं महाबाहुमहं राममनुव्रता ॥३-४७-३६॥",
        "index": 36,
        "shloka_num": 36
    },
    {
        "text": "त्वं पुनर्जम्बुकः सिंहीं मामिहेच्छसि दुर्लभाम् ।\nनाहं शक्या त्वया स्प्रष्टुमादित्यस्य प्रभा यथा ॥३-४७-३७॥",
        "index": 37,
        "shloka_num": 37
    },
    {
        "text": "पादपान् काञ्चनान् नूनं बहून् पश्यसि मन्दभाक् ।\nराघवस्य प्रियां भार्यां यस्त्वमिच्छसि राक्षस ॥३-४७-३८॥",
        "index": 38,
        "shloka_num": 38
    },
    {
        "text": "क्षुधितस्य च सिंहस्य मृगशत्रोस्तरस्विनः ।\nआशीविषस्य वदनाद् दंष्ट्रामादातुमिच्छसि ॥३-४७-३९॥",
        "index": 39,
        "shloka_num": 39
    },
    {
        "text": "मन्दरं पर्वतश्रेष्ठं पाणिना हर्तुमिच्छसि ।\nकालकूटं विषं पीत्वा स्वस्तिमान् गन्तुमिच्छसि ॥३-४७-४०॥",
        "index": 40,
        "shloka_num": 40
    },
    {
        "text": "अक्षि सूच्या प्रमृजसि जिह्वया लेढि च क्षुरम् ।\nराघवस्य प्रियां भार्यामधिगन्तुं त्वमिच्छसि ॥३-४७-४१॥",
        "index": 41,
        "shloka_num": 41
    },
    {
        "text": "अवसज्य शिलां कण्ठे समुद्रं तर्तुमिच्छसि ।\nसूर्याचन्द्रमसौ चोभौ पाणिभ्यां हर्तुमिच्छसि ॥३-४७-४२॥",
        "index": 42,
        "shloka_num": 42
    },
    {
        "text": "यो रामस्य प्रियां भार्यां प्रधर्षयितुमिच्छसि ।\nअग्निं प्रज्वलितं दृष्ट्वा वस्त्रेणाहर्तुमिच्छसि ॥३-४७-४३॥",
        "index": 43,
        "shloka_num": 43
    },
    {
        "text": "कल्याणवृत्तां यो भार्यां रामस्याहर्तुमिच्छसि ।\nअयोमुखानां शूलानामग्रे चरितुमिच्छसि ।\nरामस्य सदृशीं भार्यां योऽधिगन्तुं त्वमिच्छसि ॥३-४७-४४॥",
        "index": 44,
        "shloka_num": 44
    },
    {
        "text": "यदन्तरं सिंहसृगालयोर्वने यदन्तरं स्यन्दनिकासमुद्रयोः ।\nसुराग्र्यसौवीरकयोर्यदन्तरं तदन्तरं दाशरथेस्तवैव च ॥३-४७-४५॥",
        "index": 45,
        "shloka_num": 45
    },
    {
        "text": "यदन्तरं काञ्चनसीसलोहयोर्यदन्तरं चन्दनवारिपङ्कयोः ।\nयदन्तरं हस्तिबिडालयोर्वने तदन्तरं दाशरथेस्तवैव च ॥३-४७-४६॥",
        "index": 46,
        "shloka_num": 46
    },
    {
        "text": "यदन्तरं वायसवैनतेययोर्यदन्तरं मद्गुमयूरयोरपि ।\nयदन्तरं हंसकगृध्रयोर्वने तदन्तरं दाशरथेस्तवैव च ॥३-४७-४७॥",
        "index": 47,
        "shloka_num": 47
    },
    {
        "text": "तस्मिन् सहस्राक्षसमप्रभावे रामे स्थिते कार्मुकबाणपाणौ ।\nहृतापि तेऽहं न जरां गमिष्ये आज्यं यथा मक्षिकयावगीर्णम् ॥३-४७-४८॥",
        "index": 48,
        "shloka_num": 48
    },
    {
        "text": "इतीव तद्वाक्यमदुष्टभावा सुदुष्टमुक्त्वा रजनीचरं तम् ।\nगात्रप्रकम्पाद् व्यथिता बभूव वातोद्धता सा कदलीव तन्वी ॥३-४७-४९॥",
        "index": 49,
        "shloka_num": 49
    },
    {
        "text": "तां वेपमानामुपलक्ष्य सीतां स रावणो मृत्युसमप्रभावः ।\nकुलं बलं नाम च कर्म चात्मनः समाचचक्षे भयकारणार्थम् ॥३-४७-५०॥",
        "index": 50,
        "shloka_num": 50
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे रावणाधिक्षेपः नाम सप्तचत्वारिंशः सर्गः ॥३-४७॥",
        "index": 51,
        "shloka_num": null
    }
]
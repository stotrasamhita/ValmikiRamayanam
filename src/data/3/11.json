[
    {
        "text": "अथ श्रीमद्वाल्मीकीयरामायणे अरण्यकाण्डे अगस्त्याश्रमः नाम एकादशः सर्गः ॥३-११॥",
        "index": 0,
        "shloka_num": null
    },
    {
        "text": "अग्रतः प्रययौ रामः सीता मध्ये सुशोभना ।\nपृष्ठतस्तु धनुष्पाणिर्लक्ष्मणोऽनुजगाम ह ॥३-११-१॥",
        "index": 1,
        "shloka_num": 1
    },
    {
        "text": "तौ पश्यमानौ विविधान् शैलप्रस्थान् वनानि च ।\nनदीश्च विविधा रम्या जग्मतुः सह सीतया ॥३-११-२॥",
        "index": 2,
        "shloka_num": 2
    },
    {
        "text": "सारसांश्चक्रवाकांश्च नदीपुलिनचारिणः ।\nसरांसि च सपद्मानि युतानि जलजैः खगैः ॥३-११-३॥",
        "index": 3,
        "shloka_num": 3
    },
    {
        "text": "यूथबद्धांश्च पृषतान् मदोन्मत्तान् विषाणिनः ।\nमहिषांश्च वराहांश्च गजांश्च द्रुमवैरिणः ॥३-११-४॥",
        "index": 4,
        "shloka_num": 4
    },
    {
        "text": "ते गत्वा दूरमध्वानं लम्बमाने दिवाकरे ।\nददृशुः सहिता रम्यं तटाकं योजनायुतम् ॥३-११-५॥",
        "index": 5,
        "shloka_num": 5
    },
    {
        "text": "पद्मपुष्करसम्बाधं गजयूथैरलंकृतम् ।\nसारसैर्हंसकादम्बैः संकुलं जलजातिभिः ॥३-११-६॥",
        "index": 6,
        "shloka_num": 6
    },
    {
        "text": "प्रसन्नसलिले रम्ये तस्मिन् सरसि शुश्रुवे ।\nगीतवादित्रनिर्घोषो न तु कश्चन दृश्यते ॥३-११-७॥",
        "index": 7,
        "shloka_num": 7
    },
    {
        "text": "ततः कौतूहलाद् रामो लक्ष्मणश्च महारथः ।\nमुनिं धर्मभृतं नाम प्रष्टुं समुपचक्रमे ॥३-११-८॥",
        "index": 8,
        "shloka_num": 8
    },
    {
        "text": "इदमत्यद्भुतं श्रुत्वा सर्वेषां नो महामुने ।\nकौतूहलं महज्जातं किमिदं साधु कथ्यताम् ॥३-११-९॥",
        "index": 9,
        "shloka_num": 9
    },
    {
        "text": "तेनैवमुक्तो धर्मात्मा राघवेण मुनिस्तदा ।\nप्रभावं सरसः क्षिप्रमाख्यातुमुपचक्रमे ॥३-११-१०॥",
        "index": 10,
        "shloka_num": 10
    },
    {
        "text": "इदं पञ्चाप्सरो नाम तटाकं सार्वकालिकम् ।\nनिर्मितं तपसा राम मुनिना माण्डकर्णिना ॥३-११-११॥",
        "index": 11,
        "shloka_num": 11
    },
    {
        "text": "स हि तेपे तपस्तीव्रं माण्डकर्णिर्महामुनिः ।\nदशवर्षसहस्राणि वायुभक्षो जलाशये ॥३-११-१२॥",
        "index": 12,
        "shloka_num": 12
    },
    {
        "text": "ततः प्रव्यथिताः सर्वे देवाः साग्निपुरोगमाः ।\nअब्रुवन् वचनं सर्वे परस्परसमागताः ॥३-११-१३॥",
        "index": 13,
        "shloka_num": 13
    },
    {
        "text": "अस्माकं कस्यचित् स्थानमेष प्रार्थयते मुनिः ।\nइति संविग्नमनसः सर्वे तत्र दिवौकसः ॥३-११-१४॥",
        "index": 14,
        "shloka_num": 14
    },
    {
        "text": "ततः कर्तुं तपोविघ्नं सर्वदेवैर्नियोजिताः ।\nप्रधानाप्सरसः पञ्च विद्युच्चलितवर्चसः ॥३-११-१५॥",
        "index": 15,
        "shloka_num": 15
    },
    {
        "text": "अप्सरोभिस्ततस्ताभिर्मुनिर्दृष्टपरावरः ।\nनीतो मदनवश्यत्वं देवानां कार्यसिद्धये ॥३-११-१६॥",
        "index": 16,
        "shloka_num": 16
    },
    {
        "text": "ताश्चैवाप्सरसः पञ्च मुनेः पत्नीत्वमागताः ।\nतटाके निर्मितं तासां तस्मिन्नन्तर्हितं गृहम् ॥३-११-१७॥",
        "index": 17,
        "shloka_num": 17
    },
    {
        "text": "तत्रैवाप्सरसः पञ्च निवसन्त्यो यथासुखम् ।\nरमयन्ति तपोयोगान्मुनिं यौवनमास्थितम् ॥३-११-१८॥",
        "index": 18,
        "shloka_num": 18
    },
    {
        "text": "तासां संक्रीडमानानामेष वादित्रनिःस्वनः ।\nश्रूयते भूषणोन्मिश्रो गीतशब्दो मनोहरः ॥३-११-१९॥",
        "index": 19,
        "shloka_num": 19
    },
    {
        "text": "आश्चर्यमिति तस्यैतद् वचनं भावितात्मनः ।\nराघवः प्रतिजग्राह सह भ्रात्रा महायशाः ॥३-११-२०॥",
        "index": 20,
        "shloka_num": 20
    },
    {
        "text": "एवं कथयमानः स ददर्शाश्रममण्डलम् ।\nकुशचीरपरिक्षिप्तं ब्राह्म्या लक्ष्म्या समावृतम् ॥३-११-२१॥",
        "index": 21,
        "shloka_num": 21
    },
    {
        "text": "प्रविश्य सह वैदेह्या लक्ष्मणेन च राघवः ।\nतदा तस्मिन् स काकुत्स्थः श्रीमत्याश्रममण्डले ॥३-११-२२॥",
        "index": 22,
        "shloka_num": 22
    },
    {
        "text": "उषित्वा स सुखं तत्र पूज्यमानो महर्षिभिः ।\nजगाम चाश्रमांस्तेषां पर्यायेण तपस्विनाम् ॥३-११-२३॥",
        "index": 23,
        "shloka_num": 23
    },
    {
        "text": "येषामुषितवान् पूर्वं सकाशे स महास्त्रवित् ।\nक्वचित् परिदशान् मासानेकसंवत्सरं क्वचित् ॥३-११-२४॥",
        "index": 24,
        "shloka_num": 24
    },
    {
        "text": "क्वचिच्च चतुरो मासान् पञ्च षट् च परान् क्वचित् ।\nअपरत्राधिकान् मासानध्यर्धमधिकं क्वचित् ॥३-११-२५॥",
        "index": 25,
        "shloka_num": 25
    },
    {
        "text": "त्रीन् मासानष्टमासांश्च राघवो न्यवसत् सुखम् ।\nतत्र संवसतस्तस्य मुनीनामाश्रमेषु वै ॥३-११-२६॥",
        "index": 26,
        "shloka_num": 26
    },
    {
        "text": "रमतश्चानुकूल्येन ययुः संवत्सरा दश ।\nपरिसृत्य च धर्मज्ञो राघवः सह सीतया ॥३-११-२७॥",
        "index": 27,
        "shloka_num": 27
    },
    {
        "text": "सुतीक्ष्णस्याश्रमपदं पुनरेवाजगाम ह ।\nस तमाश्रममागम्य मुनिभिः परिपूजितः ॥३-११-२८॥",
        "index": 28,
        "shloka_num": 28
    },
    {
        "text": "तत्रापि न्यवसद् रामः किंचित् कालमरिंदमः ।\nअथाश्रमस्थो विनयात् कदाचित् तं महामुनिम् ॥३-११-२९॥",
        "index": 29,
        "shloka_num": 29
    },
    {
        "text": "उपासीनः स काकुत्स्थः सुतीक्ष्णमिदमब्रवीत् ।\nअस्मिन्नरण्ये भगवन्नगस्त्यो मुनिसत्तमः ॥३-११-३०॥",
        "index": 30,
        "shloka_num": 30
    },
    {
        "text": "वसतीति मया नित्यं कथाः कथयतां श्रुतम् ।\nन तु जानामि तं देशं वनस्यास्य महत्तया ॥३-११-३१॥",
        "index": 31,
        "shloka_num": 31
    },
    {
        "text": "कुत्राश्रमपदं रम्यं महर्षेस्तस्य धीमतः ।\nप्रसादार्थं भगवतः सानुजः सह सीतया ॥३-११-३२॥",
        "index": 32,
        "shloka_num": 32
    },
    {
        "text": "अगस्त्यमधिगच्छेयमभिवादयितुं मुनिम् ।\nमनोरथो महानेष हृदि सम्परिवर्तते ॥३-११-३३॥",
        "index": 33,
        "shloka_num": 33
    },
    {
        "text": "यदहं तं मुनिवरं शुश्रूषेयमपि स्वयम् ।\nइति रामस्य स मुनिः श्रुत्वा धर्मात्मनो वचः ॥३-११-३४॥",
        "index": 34,
        "shloka_num": 34
    },
    {
        "text": "सुतीक्ष्णः प्रत्युवाचेदं प्रीतो दशरथात्मजम् ।\nअहमप्येतदेव त्वां वक्तुकामः सलक्ष्मणम् ॥३-११-३५॥",
        "index": 35,
        "shloka_num": 35
    },
    {
        "text": "अगस्त्यमभिगच्छेति सीतया सह राघव ।\nदिष्ट्या त्विदानीमर्थेऽस्मिन् स्वयमेव ब्रवीषि माम् ॥३-११-३६॥",
        "index": 36,
        "shloka_num": 36
    },
    {
        "text": "अयमाख्यामि ते राम यत्रागस्त्यो महामुनिः ।\nयोजनान्याश्रमात् तात याहि चत्वारि वै ततः ।\nदक्षिणेन महान् श्रीमानगस्त्यभ्रातुराश्रमः ॥३-११-३७॥",
        "index": 37,
        "shloka_num": 37
    },
    {
        "text": "स्थलीप्रायवनोद्देशे पिप्पलीवनशोभिते ।\nबहुपुष्पफले रम्ये नानाविहगनादिते ॥३-११-३८॥",
        "index": 38,
        "shloka_num": 38
    },
    {
        "text": "पद्मिन्यो विविधास्तत्र प्रसन्नसलिलाशयाः ।\nहंसकारण्डवाकीर्णाश्चक्रवाकोपशोभिताः ॥३-११-३९॥",
        "index": 39,
        "shloka_num": 39
    },
    {
        "text": "तत्रैकां रजनीं व्युष्य प्रभाते राम गम्यताम् ।\nदक्षिणां दिशमास्थाय वनखण्डस्य पार्श्वतः ॥३-११-४०॥",
        "index": 40,
        "shloka_num": 40
    },
    {
        "text": "तत्रागस्त्याश्रमपदं गत्वा योजनमन्तरम् ।\nरमणीये वनोद्देशे बहुपादपशोभिते ॥३-११-४१॥",
        "index": 41,
        "shloka_num": 41
    },
    {
        "text": "रंस्यते तत्र वैदेही लक्ष्मणश्च त्वया सह ।\nस हि रम्यो वनोद्देशो बहुपादपसंयुतः ॥३-११-४२॥",
        "index": 42,
        "shloka_num": 42
    },
    {
        "text": "यदि बुद्धिः कृता द्रष्टुमगस्त्यं तं महामुनिम् ।\nअद्यैव गमने बुद्धिं रोचयस्व महामते ॥३-११-४३॥",
        "index": 43,
        "shloka_num": 43
    },
    {
        "text": "इति रामो मुनेः श्रुत्वा सह भ्रात्राभिवाद्य च ।\nप्रतस्थेऽगस्त्यमुद्दिश्य सानुगः सह सीतया ॥३-११-४४॥",
        "index": 44,
        "shloka_num": 44
    },
    {
        "text": "पश्यन् वनानि चित्राणि पर्वतांश्चाभ्रसंनिभान् ।\nसरांसि सरितश्चैव पथि मार्गवशानुगान् ॥३-११-४५॥",
        "index": 45,
        "shloka_num": 45
    },
    {
        "text": "सुतीक्ष्णेनोपदिष्टेन गत्वा तेन पथा सुखम् ।\nइदं परमसंहृष्टो वाक्यं लक्ष्मणमब्रवीत् ॥३-११-४६॥",
        "index": 46,
        "shloka_num": 46
    },
    {
        "text": "एतदेवाश्रमपदं नूनं तस्य महात्मनः ।\nअगस्त्यस्य मुनेर्भ्रातुर्दृश्यते पुण्यकर्मणः ॥३-११-४७॥",
        "index": 47,
        "shloka_num": 47
    },
    {
        "text": "यथा हीमे वनस्यास्य ज्ञाताः पथि सहस्रशः ।\nसंनताः फलभारेण पुष्पभारेण च द्रुमाः ॥३-११-४८॥",
        "index": 48,
        "shloka_num": 48
    },
    {
        "text": "पिप्पलीनां च पक्वानां वनादस्मादुपागतः ।\nगन्धोऽयं पवनोत्क्षिप्तः सहसा कटुकोदयः ॥३-११-४९॥",
        "index": 49,
        "shloka_num": 49
    },
    {
        "text": "तत्र तत्र च दृश्यन्ते संक्षिप्ताः काष्ठसंचयाः ।\nलूनाश्च परिदृश्यन्ते दर्भा वैदूर्यवर्चसः ॥३-११-५०॥",
        "index": 50,
        "shloka_num": 50
    },
    {
        "text": "एतच्च वनमध्यस्थं कृष्णाभ्रशिखरोपमम् ।\nपावकस्याश्रमस्थस्य धूमाग्रं सम्प्रदृश्यते ॥३-११-५१॥",
        "index": 51,
        "shloka_num": 51
    },
    {
        "text": "विविक्तेषु च तीर्थेषु कृतस्नाना द्विजातयः ।\nपुष्पोपहारं कुर्वन्ति कुसुमैः स्वयमर्जितैः ॥३-११-५२॥",
        "index": 52,
        "shloka_num": 52
    },
    {
        "text": "ततः सुतीक्ष्णवचनं यथा सौम्य मया श्रुतम् ।\nअगस्त्यस्याश्रमो भ्रातुर्नूनमेष भविष्यति ॥३-११-५३॥",
        "index": 53,
        "shloka_num": 53
    },
    {
        "text": "निगृह्य तरसा मृत्युं लोकानां हितकाम्यया ।\nयस्य भ्रात्रा कृतेयं दिक्शरण्या पुण्यकर्मणा ॥३-११-५४॥",
        "index": 54,
        "shloka_num": 54
    },
    {
        "text": "इहैकदा किल क्रूरो वातापिरपि चेल्वलः ।\nभ्रातरौ सहितावास्तां ब्राह्मणघ्नौ महासुरौ ॥३-११-५५॥",
        "index": 55,
        "shloka_num": 55
    },
    {
        "text": "धारयन् ब्राह्मणं रूपमिल्वलः संस्कृतं वदन् ।\nआमन्त्रयति विप्रान् स श्राद्धमुद्दिश्य निर्घृणः ॥३-११-५६॥",
        "index": 56,
        "shloka_num": 56
    },
    {
        "text": "भ्रातरं संस्कृतं कृत्वा ततस्तं मेषरूपिणम् ।\nतान् द्विजान् भोजयामास श्राद्धदृष्टेन कर्मणा ॥३-११-५७॥",
        "index": 57,
        "shloka_num": 57
    },
    {
        "text": "ततो भुक्तवतां तेषां विप्राणामिल्वलोऽब्रवीत् ।\nवातापे निष्क्रमस्वेति स्वरेण महता वदन् ॥३-११-५८॥",
        "index": 58,
        "shloka_num": 58
    },
    {
        "text": "ततो भ्रातुर्वचः श्रुत्वा वातापिर्मेषवन्नदन् ।\nभित्त्वा भित्त्वा शरीराणि ब्राह्मणानां विनिष्पतत् ॥३-११-५९॥",
        "index": 59,
        "shloka_num": 59
    },
    {
        "text": "ब्राह्मणानां सहस्राणि तैरेवं कामरूपिभिः ।\nविनाशितानि संहत्य नित्यशः पिशिताशनैः ॥३-११-६०॥",
        "index": 60,
        "shloka_num": 60
    },
    {
        "text": "अगस्त्येन तदा देवैः प्रार्थितेन महर्षिणा ।\nअनुभूय किल श्राद्धे भक्षितः स महासुरः ॥३-११-६१॥",
        "index": 61,
        "shloka_num": 61
    },
    {
        "text": "ततः सम्पन्नमित्युक्त्वा दत्त्वा हस्तेऽवनेजनम् ।\nभ्रातरं निष्क्रमस्वेति चेल्वलः समभाषत ॥३-११-६२॥",
        "index": 62,
        "shloka_num": 62
    },
    {
        "text": "स तदा भाषमाणं तु भ्रातरं विप्रघातिनम् ।\nअब्रवीत् प्रहसन् धीमानगस्त्यो मुनिसत्तमः ॥३-११-६३॥",
        "index": 63,
        "shloka_num": 63
    },
    {
        "text": "कुतो निष्क्रमितुं शक्तिर्मया जीर्णस्य रक्षसः ।\nभ्रातुस्तु मेषरूपस्य गतस्य यमसादनम् ॥३-११-६४॥",
        "index": 64,
        "shloka_num": 64
    },
    {
        "text": "अथ तस्य वचः श्रुत्वा भ्रातुर्निधनसंश्रितम् ।\nप्रधर्षयितुमारेभे मुनिं क्रोधान्निशाचरः ॥३-११-६५॥",
        "index": 65,
        "shloka_num": 65
    },
    {
        "text": "सोऽभ्यद्रवद् द्विजेन्द्रं तं मुनिना दीप्ततेजसा ।\nचक्षुषानलकल्पेन निर्दग्धो निधनं गतः ॥३-११-६६॥",
        "index": 66,
        "shloka_num": 66
    },
    {
        "text": "तस्यायमाश्रमो भ्रातुस्तटाकवनशोभितः ।\nविप्रानुकम्पया येन कर्मेदं दुष्करं कृतम् ॥३-११-६७॥",
        "index": 67,
        "shloka_num": 67
    },
    {
        "text": "एवं कथयमानस्य तस्य सौमित्रिणा सह ।\nरामस्यास्तं गतः सूर्यः संध्याकालोऽभ्यवर्तत ॥३-११-६८॥",
        "index": 68,
        "shloka_num": 68
    },
    {
        "text": "उपास्य पश्चिमां संध्यां सह भ्रात्रा यथाविधि ।\nप्रविवेशाश्रमपदं तमृषिं चाभ्यवादयत् ॥३-११-६९॥",
        "index": 69,
        "shloka_num": 69
    },
    {
        "text": "सम्यक्प्रतिगृहीतस्तु मुनिना तेन राघवः ।\nन्यवसत् तां निशामेकां प्राश्य मूलफलानि च ॥३-११-७०॥",
        "index": 70,
        "shloka_num": 70
    },
    {
        "text": "तस्यां रात्र्यां व्यतीतायामुदिते रविमण्डले ।\nभ्रातरं तमगस्त्यस्य आमन्त्रयत राघवः ॥३-११-७१॥",
        "index": 71,
        "shloka_num": 71
    },
    {
        "text": "अभिवादये त्वां भगवन् सुखमस्म्युषितो निशाम् ।\nआमन्त्रये त्वां गच्छामि गुरुं ते द्रष्टुमग्रजम् ॥३-११-७२॥",
        "index": 72,
        "shloka_num": 72
    },
    {
        "text": "गम्यतामिति तेनोक्तो जगाम रघुनन्दनः ।\nयथोद्दिष्टेन मार्गेण वनं तच्चावलोकयन् ॥३-११-७३॥",
        "index": 73,
        "shloka_num": 73
    },
    {
        "text": "नीवारान् पनसान् सालान् वञ्जुलांस्तिनिशांस्तथा ।\nचिरिबिल्वान् मधूकांश्च बिल्वानथ च तिन्दुकान् ॥३-११-७४॥",
        "index": 74,
        "shloka_num": 74
    },
    {
        "text": "पुष्पितान् पुष्पिताग्राभिर्लताभिरुपशोभितान् ।\nददर्श रामः शतशस्तत्र कान्तारपादपान् ॥३-११-७५॥",
        "index": 75,
        "shloka_num": 75
    },
    {
        "text": "हस्तिहस्तैर्विमृदितान् वानरैरुपशोभितान् ।\nमत्तैः शकुनिसङ्घैश्च शतशः प्रतिनादितान् ॥३-११-७६॥",
        "index": 76,
        "shloka_num": 76
    },
    {
        "text": "ततोऽब्रवीत् समीपस्थं रामो राजीवलोचनः ।\nपृष्ठतोऽनुगतं वीरं लक्ष्मणं लक्ष्मिवर्धनम् ॥३-११-७७॥",
        "index": 77,
        "shloka_num": 77
    },
    {
        "text": "स्निग्धपत्रा यथा वृक्षा यथा क्षान्ता मृगद्विजाः ।\nआश्रमो नातिदूरस्थो महर्षेर्भावितात्मनः ॥३-११-७८॥",
        "index": 78,
        "shloka_num": 78
    },
    {
        "text": "अगस्त्य इति विख्यातो लोके स्वेनैव कर्मणा ।\nआश्रमो दृश्यते तस्य परिश्रान्तश्रमापहः ॥३-११-७९॥",
        "index": 79,
        "shloka_num": 79
    },
    {
        "text": "प्राज्यधूमाकुलवनश्चीरमालापरिष्कृतः ।\nप्रशान्तमृगयूथश्च नानाशकुनिनादितः ॥३-११-८०॥",
        "index": 80,
        "shloka_num": 80
    },
    {
        "text": "निगृह्य तरसा मृत्युं लोकानां हितकाम्यया ।\nदक्षिणा दिक् कृता येन शरण्या पुण्यकर्मणा ॥३-११-८१॥",
        "index": 81,
        "shloka_num": 81
    },
    {
        "text": "तस्येदमाश्रमपदं प्रभावाद् यस्य राक्षसैः ।\nदिगियं दक्षिणा त्रासाद् दृश्यते नोपभुज्यते ॥३-११-८२॥",
        "index": 82,
        "shloka_num": 82
    },
    {
        "text": "यदाप्रभृति चाक्रान्ता दिगियं पुण्यकर्मणा ।\nतदाप्रभृति निर्वैराः प्रशान्ता रजनीचराः ॥३-११-८३॥",
        "index": 83,
        "shloka_num": 83
    },
    {
        "text": "नाम्ना चेयं भगवतो दक्षिणा दिक्प्रदक्षिणा ।\nप्रथिता त्रिषु लोकेषु दुर्धर्षा क्रूरकर्मभिः ॥३-११-८४॥",
        "index": 84,
        "shloka_num": 84
    },
    {
        "text": "मार्गं निरोद्धुं सततं भास्करस्याचलोत्तमः ।\nसंदेशं पालयंस्तस्य विन्ध्यशैलो न वर्धते ॥३-११-८५॥",
        "index": 85,
        "shloka_num": 85
    },
    {
        "text": "अयं दीर्घायुषस्तस्य लोके विश्रुतकर्मणः ।\nअगस्त्यस्याश्रमः श्रीमान् विनीतमृगसेवितः ॥३-११-८६॥",
        "index": 86,
        "shloka_num": 86
    },
    {
        "text": "एष लोकार्चितः साधुर्हिते नित्यं रतः सताम् ।\nअस्मानधिगतानेष श्रेयसा योजयिष्यति ॥३-११-८७॥",
        "index": 87,
        "shloka_num": 87
    },
    {
        "text": "आराधयिष्याम्यत्राहमगस्त्यं तं महामुनिम् ।\nशेषं च वनवासस्य सौम्य वत्स्याम्यहं प्रभो ॥३-११-८८॥",
        "index": 88,
        "shloka_num": 88
    },
    {
        "text": "अत्र देवाः सगन्धर्वाः सिद्धाश्च परमर्षयः ।\nअगस्त्यं नियताहाराः सततं पर्युपासते ॥३-११-८९॥",
        "index": 89,
        "shloka_num": 89
    },
    {
        "text": "नात्र जीवेन्मृषावादी क्रूरो वा यदि वा शठः ।\nनृशंसः पापवृत्तो वा मुनिरेष तथाविधः ॥३-११-९०॥",
        "index": 90,
        "shloka_num": 90
    },
    {
        "text": "अत्र देवाश्च यक्षाश्च नागाश्च पतगैः सह ।\nवसन्ति नियताहारा धर्ममाराधयिष्णवः ॥३-११-९१॥",
        "index": 91,
        "shloka_num": 91
    },
    {
        "text": "अत्र सिद्धा महात्मानो विमानैः सूर्यसंनिभैः ।\nत्यक्त्वा देहान् नवैर्देहैः स्वर्याताः परमर्षयः ॥३-११-९२॥",
        "index": 92,
        "shloka_num": 92
    },
    {
        "text": "यक्षत्वममरत्वं च राज्यानि विविधानि च ।\nअत्र देवाः प्रयच्छन्ति भूतैराराधिताः शुभैः ॥३-११-९३॥",
        "index": 93,
        "shloka_num": 93
    },
    {
        "text": "आगताः स्माश्रमपदं सौमित्रे प्रविशाग्रतः ।\nनिवेदयेह मां प्राप्तमृषये सह सीतया ॥३-११-९४॥",
        "index": 94,
        "shloka_num": 94
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अरण्यकाण्डे अगस्त्याश्रमः नाम एकादशः सर्गः ॥३-११॥",
        "index": 95,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे बालकाण्डे उमामाहात्म्यम् नाम षड्त्रिंशः सर्गः ॥१-३६॥",
        "index": 0,
        "shloka_num": null
    },
    {
        "text": "उक्तवाक्ये मुनौ तस्मिन्नुभौ राघवलक्ष्मणौ ।\nप्रतिनन्द्य कथां वीरावूचतुर्मुनिपुङ्गवम् ॥१-३६-१॥",
        "index": 1,
        "shloka_num": 1
    },
    {
        "text": "धर्मयुक्तमिदं ब्रह्मन् कथितं परमं त्वया ।\nदुहितुः शैलराजस्य ज्येष्ठाया वक्तुमर्हसि ।\nविस्तरं विस्तरज्ञोऽसि दिव्यमानुषसम्भवम् ॥१-३६-२॥",
        "index": 2,
        "shloka_num": 2
    },
    {
        "text": "त्रीन् पथो हेतुना केन प्लावयेल्लोकपावनी ।\nकथं गङ्गा त्रिपथगा विश्रुता सरिदुत्तमा ॥१-३६-३॥",
        "index": 3,
        "shloka_num": 3
    },
    {
        "text": "त्रिषु लोकेषु धर्मज्ञ कर्मभिः कैः समन्विता ।\nतथा ब्रुवति काकुत्स्थे विश्वामित्रस्तपोधनः ॥१-३६-४॥",
        "index": 4,
        "shloka_num": 4
    },
    {
        "text": "निखिलेन कथां सर्वामृषिमध्ये न्यवेदयत् ।\nपुरा राम कृतोद्वाहो शितिकण्ठो महातपाः ॥१-३६-५॥",
        "index": 5,
        "shloka_num": 5
    },
    {
        "text": "दृष्ट्वा च भगवान् देवीं मैथुनायोपचक्रमे ।\nतस्य सङ्क्रीडमानस्य महादेवस्य धीमतः ।\nशितिकण्ठस्य देवस्य दिव्यं वर्षशतं गतम् ॥१-३६-६॥",
        "index": 6,
        "shloka_num": 6
    },
    {
        "text": "न चापि तनयो राम तस्यामासीत् परन्तप ।\nसर्वे देवाः समुद्युक्ताः पितामहपुरोगमाः ॥१-३६-७॥",
        "index": 7,
        "shloka_num": 7
    },
    {
        "text": "यदिहोत्पद्यते भूतं कस्तत् प्रतिसहिष्यते ।\nअभिगम्य सुराः सर्वे प्रणिपत्येदमब्रुवन् ॥१-३६-८॥",
        "index": 8,
        "shloka_num": 8
    },
    {
        "text": "देवदेव महादेव लोकस्यास्य हिते रत ।\nसुराणां प्रणिपातेन प्रसादं कर्तुमर्हसि ॥१-३६-९॥",
        "index": 9,
        "shloka_num": 9
    },
    {
        "text": "न लोका धारयिष्यन्ति तव तेजः सुरोत्तम ।\nब्राह्मेण तपसा युक्तो देव्या सह तपश्चर ॥१-३६-१०॥",
        "index": 10,
        "shloka_num": 10
    },
    {
        "text": "त्रैलोक्यहितकामार्थं तेजस्तेजसि धारय ।\nरक्ष सर्वानिमाँल्लोकान् नालोकं कर्तुमर्हसि ॥१-३६-११॥",
        "index": 11,
        "shloka_num": 11
    },
    {
        "text": "देवतानां वचः श्रुत्वा सर्वलोकमहेश्वरः ।\nबाढमित्यब्रवीत् सर्वान् पुनश्चेदमुवाच ह ॥१-३६-१२॥",
        "index": 12,
        "shloka_num": 12
    },
    {
        "text": "धारयिष्याम्यहं तेजस्तेजस्येव सहोमया ।\nत्रिदशाः पृथिवी चैव निर्वाणमधिगच्छतु ॥१-३६-१३॥",
        "index": 13,
        "shloka_num": 13
    },
    {
        "text": "यदिदं क्षुभितं स्थानान्मम तेजो ह्यनुत्तमम् ।\nधारयिष्यति कस्तन्मे ब्रुवन्तु सुरसत्तमाः ॥१-३६-१४॥",
        "index": 14,
        "shloka_num": 14
    },
    {
        "text": "एवमुक्तास्ततो देवाः प्रत्यूचुर्वृषभध्वजम् ।\nयत्तेजः क्षुभितं ह्यद्य तद्धरा धारयिष्यति ॥१-३६-१५॥",
        "index": 15,
        "shloka_num": 15
    },
    {
        "text": "एवमुक्तः सुरपतिः प्रमुमोच महाबलः ।\nतेजसा पृथिवी येन व्याप्ता सगिरिकानना ॥१-३६-१६॥",
        "index": 16,
        "shloka_num": 16
    },
    {
        "text": "ततो देवाः पुनरिदमूचुश्चापि हुताशनम् ।\nआविश त्वं महातेजो रौद्रं वायुसमन्वितः ॥१-३६-१७॥",
        "index": 17,
        "shloka_num": 17
    },
    {
        "text": "तदग्निना पुनर्व्याप्तं सञ्जातं श्वेतपर्वतम् ।\nदिव्यं शरवणं चैव पावकादित्यसन्निभम् ॥१-३६-१८॥",
        "index": 18,
        "shloka_num": 18
    },
    {
        "text": "यत्र जातो महातेजाः कार्तिकेयोऽग्निसम्भवः ।\nअथोमां च शिवं चैव देवाः सर्षिगणास्तदा ॥१-३६-१९॥",
        "index": 19,
        "shloka_num": 19
    },
    {
        "text": "पूजयामासुरत्यर्थं सुप्रीतमनसस्तदा ।\nअथ शैलसुता राम त्रिदशानिदमब्रवीत् ॥१-३६-२०॥",
        "index": 20,
        "shloka_num": 20
    },
    {
        "text": "समन्युरशपत् सर्वान् क्रोधसंरक्तलोचना ।\nयस्मान्निवारिता चाहं सङ्गता पुत्रकाम्यया ॥१-३६-२१॥",
        "index": 21,
        "shloka_num": 21
    },
    {
        "text": "अपत्यं स्वेषु दारेषु नोत्पादयितुमर्हथ ।\nअद्यप्रभृति युष्माकमप्रजाः सन्तु पत्नयः ॥१-३६-२२॥",
        "index": 22,
        "shloka_num": 22
    },
    {
        "text": "एवमुक्त्वा सुरान् सर्वान् शशाप पृथिवीमपि ।\nअवने नैकरूपा त्वं बहुभार्या भविष्यसि ॥१-३६-२३॥",
        "index": 23,
        "shloka_num": 23
    },
    {
        "text": "न च पुत्रकृतां प्रीतिं मत्क्रोधकलुषीकृता ।\nप्राप्स्यसि त्वं सुदुर्मेधे मम पुत्रमनिच्छती ॥१-३६-२४॥",
        "index": 24,
        "shloka_num": 24
    },
    {
        "text": "तान् सर्वान् पीडितान् दृष्ट्वा सुरान् सुरपतिस्तदा ।\nगमनायोपचक्राम दिशं वरुणपालिताम् ॥१-३६-२५॥",
        "index": 25,
        "shloka_num": 25
    },
    {
        "text": "स गत्वा तप आतिष्ठत् पार्श्वे तस्योत्तरे गिरेः ।\nहिमवत्प्रभवे शृङ्गे सह देव्या महेश्वरः ॥१-३६-२६॥",
        "index": 26,
        "shloka_num": 26
    },
    {
        "text": "एष ते विस्तरो राम शैलपुत्र्या निवेदितः ।\nगङ्गायाः प्रभवं चैव शृणु मे सहलक्ष्मण ॥१-३६-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे उमामाहात्म्यम् नाम षड्त्रिंशः सर्गः ॥१-३६॥",
        "index": 28,
        "shloka_num": null
    }
]
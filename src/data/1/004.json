[
    {
        "text": "अथ श्रीमद्वाल्मीकीयरामायणे बालकाण्डे अनुक्रमणिका नाम चतुर्थः सर्गः ॥१-४॥",
        "index": 0,
        "shloka_num": null
    },
    {
        "text": "प्राप्तराज्यस्य रामस्य वाल्मीकिर्भगवानृषिः ।\nचकार चरितं कृत्स्नं विचित्रपदमर्थवत् ॥१-४-१॥",
        "index": 1,
        "shloka_num": 1
    },
    {
        "text": "चतुर्विंशत्सहस्राणि श्लोकानामुक्तवानृषिः ।\nतथा सर्गशतान् पञ्च षट्काण्डानि तथोत्तरम् ॥१-४-२॥",
        "index": 2,
        "shloka_num": 2
    },
    {
        "text": "कृत्वा तु तन्महाप्राज्ञः सभविष्यं सहोत्तरम् ।\nचिन्तयामास को न्वेतत् प्रयुञ्जीयादिति प्रभुः ॥१-४-३॥",
        "index": 3,
        "shloka_num": 3
    },
    {
        "text": "तस्य चिन्तयमानस्य महर्षेर्भावितात्मनः ।\nअगृह्णीतां ततः पादौ मुनिवेषौ कुशीलवौ ॥१-४-४॥",
        "index": 4,
        "shloka_num": 4
    },
    {
        "text": "कुशीलवौ तु धर्मज्ञौ राजपुत्रौ यशस्विनौ ।\nभ्रातरौ स्वरसंपन्नौ ददर्शाश्रमवासिनौ ॥१-४-५॥",
        "index": 5,
        "shloka_num": 5
    },
    {
        "text": "स तु मेधाविनौ दृष्ट्वा वेदेषु परिनिष्ठितौ ।\nवेदोपबृंह्मणार्थाय तावग्राहयत प्रभुः ॥१-४-६॥",
        "index": 6,
        "shloka_num": 6
    },
    {
        "text": "काव्यं रामायणं कृत्स्नं सीतायाश्चरितं महत् ।\nपौलस्त्यवधमित्येवं चकार चरितव्रतः ॥१-४-७॥",
        "index": 7,
        "shloka_num": 7
    },
    {
        "text": "पाठ्ये गेये च मधुरं प्रमाणैस्त्रिभिरन्वितम् ।\nजातिभिः सप्तभिर्युक्तं तन्त्रीलयसमन्वितम् ॥१-४-८॥",
        "index": 8,
        "shloka_num": 8
    },
    {
        "text": "रसैः शृङ्गारकरुणहास्यरौद्रभयानकैः ।\nवीरादिभी रसैर्युक्तं काव्यमेतदगायताम् ॥१-४-९॥",
        "index": 9,
        "shloka_num": 9
    },
    {
        "text": "तौ तु गान्धर्वतत्त्वज्ञौ स्थानमूर्च्छनकोविदौ ।\nभ्रातरौ स्वरसम्पन्नौ गन्धर्वाविव रूपिणौ ॥१-४-१०॥",
        "index": 10,
        "shloka_num": 10
    },
    {
        "text": "रूपलक्षणसम्पन्नौ मधुरस्वरभाषिणौ ।\nबिम्बादिवोत्थितौ बिम्बौ रामदेहात् तथापरौ ॥१-४-११॥",
        "index": 11,
        "shloka_num": 11
    },
    {
        "text": "तौ राजपुत्रौ कार्त्स्न्येन धर्म्यमाख्यानमुत्तमम् ।\nवाचोविधेयं तत्सर्वं कृत्वा काव्यमनिन्दितौ ॥१-४-१२॥",
        "index": 12,
        "shloka_num": 12
    },
    {
        "text": "ऋषीणां च द्विजातीनां साधूनां च समागमे ।\nयथोपदेशं तत्त्वज्ञौ जगतुः सुसमाहितौ ॥१-४-१३॥",
        "index": 13,
        "shloka_num": 13
    },
    {
        "text": "महात्मानौ महाभागौ सर्वलक्षणलक्षितौ ।\nतौ कदाचित् समेतानामृषीणां भावितात्मनाम् ॥१-४-१४॥",
        "index": 14,
        "shloka_num": 14
    },
    {
        "text": "मध्ये सभं समीपस्थाविदं काव्यमगायताम् ।\nतच्छ्रुत्वा मुनयः सर्वे बाष्पपर्याकुलेक्षणाः ॥१-४-१५॥",
        "index": 15,
        "shloka_num": 15
    },
    {
        "text": "साधु साध्विति तावूचुः परं विस्मयमागताः ।\nते प्रीतमनसः सर्वे मुनयो धर्मवत्सलाः ॥१-४-१६॥",
        "index": 16,
        "shloka_num": 16
    },
    {
        "text": "प्रशशंसुः प्रशस्तव्यौ गायमानौ कुशीलवौ ।\nअहो गीतस्य माधुर्यं श्लोकानां च विशेषतः ॥१-४-१७॥",
        "index": 17,
        "shloka_num": 17
    },
    {
        "text": "चिरनिर्वृत्तमप्येतत् प्रत्यक्षमिव दर्शितम् ।\nप्रविश्य तावुभौ सुष्ठु तथाभावमगायताम् ॥१-४-१८॥",
        "index": 18,
        "shloka_num": 18
    },
    {
        "text": "सहितौ मधुरं रक्तं सम्पन्नं स्वरसंपदा ।\nएवं प्रशस्यमानौ तौ तपः श्लाघ्यैर्महर्षिभिः ॥१-४-१९॥",
        "index": 19,
        "shloka_num": 19
    },
    {
        "text": "संरक्ततरमत्यर्थं मधुरं तावगायताम् ।\nप्रीतः कश्चिन्मुनिस्ताभ्यां संस्थितः कलशं ददौ ॥१-४-२०॥",
        "index": 20,
        "shloka_num": 20
    },
    {
        "text": "प्रसन्नो वल्कलं कश्चिद् ददौ ताभ्यां महायशाः ।\nअन्यः कृष्णाजिनमदाद् यज्ञसूत्रं तथापरः ॥१-४-२१॥",
        "index": 21,
        "shloka_num": 21
    },
    {
        "text": "कश्चित् कमण्डलुं प्रादान्मौञ्जीमन्यो महामुनिः ।\nबृसीमन्यस्तदा प्रादात् कौपीनमपरो मुनिः ॥१-४-२२॥",
        "index": 22,
        "shloka_num": 22
    },
    {
        "text": "ताभ्यां ददौ तदा हृष्टः कुठारमपरो मुनिः ।\nकाषायमपरो वस्त्रं चीरमन्यो ददौ मुनिः ॥१-४-२३॥",
        "index": 23,
        "shloka_num": 23
    },
    {
        "text": "जटाबन्धनमन्यस्तु काष्ठरज्जुं मुदान्वितः ।\nयज्ञभाण्डमृषिः कश्चित् काष्ठभारं तथा परः ॥१-४-२४॥",
        "index": 24,
        "shloka_num": 24
    },
    {
        "text": "औदुम्बरीं ब्रुसीमन्यः स्वस्ति केचित् तदावदन् ।\nआयुष्यमपरे प्राहुर्मुदा तत्र महर्षयः ॥१-४-२५॥",
        "index": 25,
        "shloka_num": 25
    },
    {
        "text": "ददुश्चैवं वरान् सर्वे मुनयः सत्यवादिनः ।\nआश्चर्यमिदमाख्यानं मुनिना सम्प्रकीर्तितम् ॥१-४-२६॥",
        "index": 26,
        "shloka_num": 26
    },
    {
        "text": "परं कवीनामाधारं समाप्तं च यथाक्रमम् ।\nअभिगीतमिदं गीतं सर्वगीतेषु कोविदौ ॥१-४-२७॥",
        "index": 27,
        "shloka_num": 27
    },
    {
        "text": "आयुष्यं पुष्टिजननं सर्वश्रुतिमनोहरम् ।\nप्रशस्यमानौ सर्वत्र कदाचित् तत्र गायकौ ॥१-४-२८॥",
        "index": 28,
        "shloka_num": 28
    },
    {
        "text": "रथ्यासु राजमार्गेषु ददर्श भरताग्रजः ।\nस्ववेश्म चानीय ततो भ्रातरौ स कुशीलवौ ॥१-४-२९॥",
        "index": 29,
        "shloka_num": 29
    },
    {
        "text": "पूजयामास पूजार्हौ रामः शत्रुनिबर्हणः ।\nआसीनः काञ्चने दिव्ये स च सिंहासने प्रभुः ॥१-४-३०॥",
        "index": 30,
        "shloka_num": 30
    },
    {
        "text": "उपोपविष्टैः सचिवैर्भ्रातृभिश्च समन्वितः ।\nदृष्ट्वा तु रूपसम्पन्नौ विनीतौ भ्रातरावुभौ ॥१-४-३१॥",
        "index": 31,
        "shloka_num": 31
    },
    {
        "text": "उवाच लक्ष्मणं रामः शत्रुघ्नं भरतं तथा ।\nश्रूयतामेतदाख्यानमनयोर्देववर्चसोः ॥१-४-३२॥",
        "index": 32,
        "shloka_num": 32
    },
    {
        "text": "विचित्रार्थपदं सम्यग्गायकौ समचोदयत् ।\nतौ चापि मधुरं रक्तं स्वचित्तायतनिःस्वनम् ॥१-४-३३॥",
        "index": 33,
        "shloka_num": 33
    },
    {
        "text": "तन्त्रीलयवदत्यर्थं विश्रुतार्थमगायताम् ।\nह्लादयत् सर्वगात्राणि मनांसि हृदयानि च ।\nश्रोत्राश्रयसुखं गेयं तद् बभौ जनसंसदि ॥१-४-३४॥",
        "index": 34,
        "shloka_num": 34
    },
    {
        "text": "इमौ मुनी पार्थिवलक्षणान्वितौ ।\nकुशीलवौ चैव महातपस्विनौ ।\nममापि तद् भूतिकरं प्रचक्षते ।\nमहानुभावं चरितं निबोधत ॥१-४-३५॥",
        "index": 35,
        "shloka_num": 35
    },
    {
        "text": "ततस्तु तौ रामवचः प्रचोदितावगायतां मार्गविधानसम्पदा ।\nस चापि रामः परिषद्गतः शनैर्बुभूषयासक्तमना बभूव ह ॥१-४-३६॥",
        "index": 36,
        "shloka_num": 36
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे अनुक्रमणिका नाम चतुर्थः सर्गः ॥१-४॥",
        "index": 37,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे बालकाण्डे नारदवाक्यम् नाम प्रथमः सर्गः ॥१-१॥",
        "index": 0,
        "shloka_num": null
    },
    {
        "text": "तपःस्वाध्यायनिरतं तपस्वी वाग्विदां वरम् ।\nनारदं परिपप्रच्छ वाल्मीकिर्मुनिपुङ्गवम् ॥१-१-१॥",
        "index": 1,
        "shloka_num": 1
    },
    {
        "text": "को न्वस्मिन्साम्प्रतं लोके गुणवान्कश्च वीर्यवान् ।\nधर्मज्ञश्च कृतज्ञश्च सत्यवाक्यो दृढव्रतः ॥१-१-२॥",
        "index": 2,
        "shloka_num": 2
    },
    {
        "text": "चारित्रेण च को युक्तः सर्वभूतेषु को हितः ।\nविद्वान्कः कः समर्थश्च कश्चैकप्रियदर्शनः ॥१-१-३॥",
        "index": 3,
        "shloka_num": 3
    },
    {
        "text": "आत्मवान्को जितक्रोधो द्युतिमान्कोऽनसूयकः ।\nकस्य बिभ्यति देवाश्च जातरोषस्य संयुगे ॥१-१-४॥",
        "index": 4,
        "shloka_num": 4
    },
    {
        "text": "एतदिच्छाम्यहं श्रोतुं परं कौतूहलं हि मे ।\nमहर्षे त्वं समर्थोऽसि ज्ञातुमेवंविधं नरम् ॥१-१-५॥",
        "index": 5,
        "shloka_num": 5
    },
    {
        "text": "श्रुत्वा चैतत्त्रिलोकज्ञो वाल्मीकेर्नारदो वचः ।\nश्रूयतामिति चामन्त्र्य प्रहृष्टो वाक्यमब्रवीत् ॥१-१-६॥",
        "index": 6,
        "shloka_num": 6
    },
    {
        "text": "बहवो दुर्लभाश्चैव ये त्वया कीर्तिता गुणाः ।\nमुने वक्ष्याम्यहं बुद्ध्वा तैर्युक्तः श्रूयतां नरः ॥१-१-७॥",
        "index": 7,
        "shloka_num": 7
    },
    {
        "text": "इक्ष्वाकुवंशप्रभवो रामो नाम जनैः श्रुतः ।\nनियतात्मा महावीर्यो द्युतिमान्धृतिमान्वशी ॥१-१-८॥",
        "index": 8,
        "shloka_num": 8
    },
    {
        "text": "बुद्धिमान्नीतिमान्वाग्मी श्रीमाञ्छत्रुनिबर्हणः ।\nविपुलांसो महाबाहुः कम्बुग्रीवो महाहनुः ॥१-१-९॥",
        "index": 9,
        "shloka_num": 9
    },
    {
        "text": "महोरस्को महेष्वासो गूढजत्रुररिन्दमः ।\nआजानुबाहुः सुशिराः सुललाटः सुविक्रमः ॥१-१-१०॥",
        "index": 10,
        "shloka_num": 10
    },
    {
        "text": "समः समविभक्ताङ्गः स्निग्धवर्णः प्रतापवान् ।\nपीनवक्षा विशालाक्षो लक्ष्मीवाञ्छुभलक्षणः ॥१-१-११॥",
        "index": 11,
        "shloka_num": 11
    },
    {
        "text": "धर्मज्ञः सत्यसन्धश्च प्रजानां च हिते रतः ।\nयशस्वी ज्ञानसम्पन्नः शुचिर्वश्यः समाधिमान् ॥१-१-१२॥",
        "index": 12,
        "shloka_num": 12
    },
    {
        "text": "प्रजापतिसमः श्रीमान् धाता रिपुनिषूदनः ।\nरक्षिता जीवलोकस्य धर्मस्य परिरक्षिता ॥१-१-१३॥",
        "index": 13,
        "shloka_num": 13
    },
    {
        "text": "रक्षिता स्वस्य धर्मस्य स्वजनस्य च रक्षिता ।\nवेदवेदाङ्गतत्त्वज्ञो धनुर्वेदे च निष्ठितः ॥१-१-१४॥",
        "index": 14,
        "shloka_num": 14
    },
    {
        "text": "सर्वशास्त्रार्थतत्त्वज्ञो स्मृतिमान् प्रतिभानवान् ।\nसर्वलोकप्रियः साधुरदीनात्मा विचक्षणः ॥१-१-१५॥",
        "index": 15,
        "shloka_num": 15
    },
    {
        "text": "सर्वदाभिगतः सद्भिः समुद्र इव सिन्धुभिः ।\nआर्यः सर्वसमश्चैव सदैव प्रियदर्शनः ॥१-१-१६॥",
        "index": 16,
        "shloka_num": 16
    },
    {
        "text": "स च सर्व गुणोपेतः कौसल्यानन्दवर्धनः ।\nसमुद्र इव गाम्भीर्ये धैर्येण हिमवानिव ॥१-१-१७॥",
        "index": 17,
        "shloka_num": 17
    },
    {
        "text": "विष्णुना सदृशो वीर्ये सोमवत्प्रियदर्शनः ।\nकालाग्निसदृशः क्रोधे क्षमया पृथिवीसमः ॥१-१-१८॥",
        "index": 18,
        "shloka_num": 18
    },
    {
        "text": "धनदेन समस्त्यागे सत्ये धर्म इवापरः ।\nतमेवंगुणसम्पन्नं रामं सत्यपराक्रमम् ॥१-१-१९॥",
        "index": 19,
        "shloka_num": 19
    },
    {
        "text": "ज्येष्ठं ज्येष्ठगुणैर्युक्तं प्रियं दशरथस्सुतम् ।\nप्रकृतीनां हितैर्युक्तं प्रकृतिप्रियकाम्यया ॥१-१-२०॥",
        "index": 20,
        "shloka_num": 20
    },
    {
        "text": "यौवराज्येन संयोक्तुम् ऐच्छत्प्रीत्या महीपतिः ।\nतस्याभिषेकसम्भारान् दृष्ट्वा भार्याथ कैकयी ॥१-१-२१॥",
        "index": 21,
        "shloka_num": 21
    },
    {
        "text": "पूर्वं दत्तवरा देवी वरमेनमयाचत ।\nविवासनञ्च रामस्य भरतस्याभिषेचनम् ॥१-१-२२॥",
        "index": 22,
        "shloka_num": 22
    },
    {
        "text": "स सत्यवचनाद्राजा धर्मपाशेन संयतः ।\nविवासयामास सुतं रामं दशरथः प्रियम् ॥१-१-२३॥",
        "index": 23,
        "shloka_num": 23
    },
    {
        "text": "स जगाम वनं वीरः प्रतिज्ञामनुपालयन् ।\nपितुर्वचननिर्देशात् कैकेय्याः प्रियकारणात् ॥१-१-२४॥",
        "index": 24,
        "shloka_num": 24
    },
    {
        "text": "तं व्रजन्तं प्रियो भ्राता लक्ष्मणोऽनुजगाम ह ।\nस्नेहाद् विनयसम्पन्नः सुमित्रानन्दवर्धनः ॥१-१-२५॥",
        "index": 25,
        "shloka_num": 25
    },
    {
        "text": "भ्रातरं दयितो भ्रातुः सौभ्रात्रमनुदर्शयन् ।\nरामस्य दयिता भार्या नित्यं प्राणसमा हिता ॥१-१-२६॥",
        "index": 26,
        "shloka_num": 26
    },
    {
        "text": "जनकस्य कुले जाता देवमायेव निर्मिता ।\nसर्वलक्षणसम्पन्ना नारीणामुत्तमा वधूः ॥१-१-२७॥",
        "index": 27,
        "shloka_num": 27
    },
    {
        "text": "सीताप्यनुगता रामं शशिनं रोहिणी यथा ।\nपौरैरनुगतो दूरं पित्रा दशरथेन च ॥१-१-२८॥",
        "index": 28,
        "shloka_num": 28
    },
    {
        "text": "शृङ्गवेरपुरे सूतं गङ्गाकूले व्यसर्जयत् ।\nगुहमासाद्य धर्मात्मा निषादाधिपतिं प्रियम् ॥१-१-२९॥",
        "index": 29,
        "shloka_num": 29
    },
    {
        "text": "गुहेन सहितो रामो लक्ष्मणेन च सीतया ।\nते वनेन वनङ्गत्वा नदीस्तीर्त्वा बहूदकाः ॥१-१-३०॥",
        "index": 30,
        "shloka_num": 30
    },
    {
        "text": "चित्रकूटमनुप्राप्य भरद्वाजस्य शासनात् ।\nरम्यमावसथं कृत्वा रममाणा वने त्रयः ॥१-१-३१॥",
        "index": 31,
        "shloka_num": 31
    },
    {
        "text": "देवगन्धर्वसंकाशाः तत्र ते न्यवसन् सुखम् ।\nचित्रकूटङ्गते रामे पुत्रशोकातुरस्तथा ॥१-१-३२॥",
        "index": 32,
        "shloka_num": 32
    },
    {
        "text": "राजा दशरथस्स्वर्गं जगाम विलपन् सुतम् ।\nगते तु तस्मिन् भरतो वसिष्ठप्रमुखैर्द्विजैः ॥१-१-३३॥",
        "index": 33,
        "shloka_num": 33
    },
    {
        "text": "नियुज्यमानो राज्याय नैच्छत् राज्यं महाबलः ।\nस जगाम वनं वीरो रामपादप्रसादकः ॥१-१-३४॥",
        "index": 34,
        "shloka_num": 34
    },
    {
        "text": "गत्वा तु स महात्मानं रामं सत्यपराक्रमम् ।\nअयाचद्भ्रातरं रामम् आर्यभावपुरस्कृतः ॥१-१-३५॥",
        "index": 35,
        "shloka_num": 35
    },
    {
        "text": "त्वमेव राजा धर्मज्ञ इति रामं वचोऽब्रवीत् ।\nरामोऽपि परमोदारः सुमुखस्सुमहायशाः ॥१-१-३६॥",
        "index": 36,
        "shloka_num": 36
    },
    {
        "text": "न चैच्छत् पितुरादेशात् राज्यं रामो महाबलः ।\nपादुके चास्य राज्याय न्यासं दत्त्वा पुनः पुनः ॥१-१-३७॥",
        "index": 37,
        "shloka_num": 37
    },
    {
        "text": "निवर्तयामास ततो भरतं भरताग्रजः ।\nस काममनवाप्यैव रामपादावुपस्पृशन् ॥१-१-३८॥",
        "index": 38,
        "shloka_num": 38
    },
    {
        "text": "नन्दिग्रामेऽकरोद् राज्यं रामागमनकाङ्क्षया ।\nगते तु भरते श्रीमान् सत्यसन्धो जितेन्द्रियः ॥१-१-३९॥",
        "index": 39,
        "shloka_num": 39
    },
    {
        "text": "रामस्तु पुनरालक्ष्य नागरस्य जनस्य च ।\nतत्रागमनमेकाग्रो दण्डकान् प्रविवेश ह ॥१-१-४०॥",
        "index": 40,
        "shloka_num": 40
    },
    {
        "text": "प्रविश्य तु महारण्यं रामो राजीवलोचनः ।\nविराधं राक्षसं हत्वा शरभङ्गं ददर्श ह ॥१-१-४१॥",
        "index": 41,
        "shloka_num": 41
    },
    {
        "text": "सुतीक्ष्णं चाप्यगस्त्यं च अगस्त्यभ्रातरं तथा ।\nअगस्त्यवचनाच्चैव जग्राहैन्द्रं शरासनम् ॥१-१-४२॥",
        "index": 42,
        "shloka_num": 42
    },
    {
        "text": "खड्गञ्च परम प्रीतस्तूणी चाक्षयसायकौ ।\nवसतस्तस्य रामस्य वने वनचरैः सह ॥१-१-४३॥",
        "index": 43,
        "shloka_num": 43
    },
    {
        "text": "ऋषयोऽभ्यागमन् सर्वे वधायासुररक्षसाम् ।\nस तेषां प्रतिशुश्राव राक्षसानां तदा वने ॥१-१-४४॥",
        "index": 44,
        "shloka_num": 44
    },
    {
        "text": "प्रतिज्ञातश्च रामेण वधः संयति रक्षसाम् ।\nऋषीणामग्निकल्पानां दण्डकारण्यवासिनाम् ॥१-१-४५॥",
        "index": 45,
        "shloka_num": 45
    },
    {
        "text": "तेन तत्रैव वसता जनस्थाननिवासिनी ।\nविरूपिता शूर्पणखा राक्षसी कामरूपिणी ॥१-१-४६॥",
        "index": 46,
        "shloka_num": 46
    },
    {
        "text": "ततः शूर्पणखावाक्यादुद्युक्तान् सर्वराक्षसान् ।\nखरं त्रिशिरसं चैव दूषणं चैव राक्षसम् ॥१-१-४७॥",
        "index": 47,
        "shloka_num": 47
    },
    {
        "text": "निजघान रणे रामस्तेषां चैव पदानुगान् ।\nवने तस्मिन् निवसता जनस्थाननिवासिनाम् ॥१-१-४८॥",
        "index": 48,
        "shloka_num": 48
    },
    {
        "text": "रक्षसां निहतान्यासन् सहस्राणि चतुर्दश ।\nततो ज्ञातिवधं श्रुत्वा रावणः क्रोधमूर्छितः ॥१-१-४९॥",
        "index": 49,
        "shloka_num": 49
    },
    {
        "text": "सहायं वरयामास मारीचं नाम राक्षसम् ।\nवार्यमाणः सुबहुशो मारीचेन स रावणः ॥१-१-५०॥",
        "index": 50,
        "shloka_num": 50
    },
    {
        "text": "न विरोधो बलवता क्षमो रावण तेन ते ।\nअनादृत्य तु तद्वाक्यं रावणः कालचोदितः ॥१-१-५१॥",
        "index": 51,
        "shloka_num": 51
    },
    {
        "text": "जगाम सहमारीचस्तस्याश्रमपदं तदा ।\nतेन मायाविना दूरमपवाह्य नृपात्मजौ ॥१-१-५२॥",
        "index": 52,
        "shloka_num": 52
    },
    {
        "text": "जहार भार्यां रामस्य गृध्रं हत्वा जटायुषम् ।\nगृध्रञ्च निहतं दृष्ट्वा हृतां श्रुत्वा च मैथिलीम् ॥१-१-५३॥",
        "index": 53,
        "shloka_num": 53
    },
    {
        "text": "राघवः शोकसंतप्तो विललापाकुलेन्द्रियः ।\nततस्तेनैव शोकेन गृध्रं दग्ध्वा जटायुषम् ॥१-१-५४॥",
        "index": 54,
        "shloka_num": 54
    },
    {
        "text": "मार्गमाणो वने सीतां राक्षसं सन्ददर्श ह ।\nकबन्धं नाम रूपेण विकृतं घोरदर्शनम् ॥१-१-५५॥",
        "index": 55,
        "shloka_num": 55
    },
    {
        "text": "तन्निहत्य महाबाहुर्ददाह स्वर्गतश्च सः ।\nस चास्य कथयामास शबरीं धर्मचारिणीम् ॥१-१-५६॥",
        "index": 56,
        "shloka_num": 56
    },
    {
        "text": "श्रमणां धर्मनिपुणामभिगच्छेति राघव ।\nसोऽभ्य गच्छन्महातेजाः शबरीं शत्रुसूदनः ॥१-१-५७॥",
        "index": 57,
        "shloka_num": 57
    },
    {
        "text": "शबर्या पूजितः सम्यग् रामो दशरथात्मजः ।\nपम्पातीरे हनुमता सङ्गतो वानरेण ह ॥१-१-५८॥",
        "index": 58,
        "shloka_num": 58
    },
    {
        "text": "हनुमद्वचनाच्चैव सुग्रीवेण समागतः ।\nसुग्रीवाय च तत्सर्वं शंसद्रामो महाबलः ॥१-१-५९॥",
        "index": 59,
        "shloka_num": 59
    },
    {
        "text": "आदितस्तद् यथावृत्तं सीतायाश्च विशेषतः ।\nसुग्रीवश्चापि तत्सर्वं श्रुत्वा रामस्य वानरः ॥१-१-६०॥",
        "index": 60,
        "shloka_num": 60
    },
    {
        "text": "चकार सख्यं रामेण प्रीतश्चैवाग्निसाक्षिकम् ।\nततो वानरराजेन वैरानुकथनं प्रति ॥१-१-६१॥",
        "index": 61,
        "shloka_num": 61
    },
    {
        "text": "रामायावेदितं सर्वं प्रणयात् दुःखितेन च ।\nप्रतिज्ञातं च रामेण तदा वालिवधं प्रति ॥१-१-६२॥",
        "index": 62,
        "shloka_num": 62
    },
    {
        "text": "वालिनश्च बलं तत्र कथयामास वानरः ।\nसुग्रीवः शङ्कितश्चासीन्नित्यं वीर्येण राघवे ॥१-१-६३॥",
        "index": 63,
        "shloka_num": 63
    },
    {
        "text": "राघवप्रत्ययार्थं तु दुन्दुभेः कायमुत्तमम् ।\nदर्शयामास सुग्रीवो महापर्वतसन्निभम् ॥१-१-६४॥",
        "index": 64,
        "shloka_num": 64
    },
    {
        "text": "उत्स्मयित्वा महाबाहुः प्रेक्ष्य चास्ति महाबलः ।\nपादाङ्गुष्ठेन चिक्षेप संपूर्णं दशयोजनम् ॥१-१-६५॥",
        "index": 65,
        "shloka_num": 65
    },
    {
        "text": "बिभेद च पुनस्सालान् सप्तैकेन महेषुणा ।\nगिरिं रसातलञ्चैव जनयन् प्रत्ययं तथा ॥१-१-६६॥",
        "index": 66,
        "shloka_num": 66
    },
    {
        "text": "ततः प्रीतमनास्तेन विश्वस्तस्स महाकपिः ।\nकिष्किन्धां रामसहितो जगाम च गुहां तदा ॥१-१-६७॥",
        "index": 67,
        "shloka_num": 67
    },
    {
        "text": "ततोऽगर्जद्धरिवरः सुग्रीवो हेमपिङ्गलः ।\nतेन नादेन महता निर्जगाम हरीश्वरः ॥१-१-६८॥",
        "index": 68,
        "shloka_num": 68
    },
    {
        "text": "अनुमान्य तदा तारां सुग्रीवेण समागतः ।\nनिजघान च तत्रैनं शरेणैकेन राघवः ॥१-१-६९॥",
        "index": 69,
        "shloka_num": 69
    },
    {
        "text": "ततः सुग्रीववचनात् हत्वा वालिनमाहवे ।\nसुग्रीवमेव तद्राज्ये राघवः प्रत्यपादयत् ॥१-१-७०॥",
        "index": 70,
        "shloka_num": 70
    },
    {
        "text": "स च सर्वान् समानीय वानरान् वानरर्षभः ।\nदिशः प्रस्थापयामास दिदृक्षुर्जनकात्मजाम् ॥१-१-७१॥",
        "index": 71,
        "shloka_num": 71
    },
    {
        "text": "ततो गृध्रस्य वचनात् संपातेर्हनुमान् बली ।\nशतयोजनविस्तीर्णं पुप्लुवे लवणार्णवम् ॥१-१-७२॥",
        "index": 72,
        "shloka_num": 72
    },
    {
        "text": "तत्र लङ्कां समासाद्य पुरीं रावणपालिताम् ।\nददर्श सीतां ध्यायन्तीम् अशोकवनिकां गताम् ॥१-१-७३॥",
        "index": 73,
        "shloka_num": 73
    },
    {
        "text": "निवेदयित्वाभिज्ञानं प्रवृत्तिं विनिवेद्य च ।\nसमाश्वास्य च वैदेहीं मर्दयामास तोरणम् ॥१-१-७४॥",
        "index": 74,
        "shloka_num": 74
    },
    {
        "text": "पञ्च सेनाग्रगान् हत्वा सप्त मन्त्रिसुतानपि ।\nशूरमक्षं च निष्पिष्य ग्रहणं समुपागमत् ॥१-१-७५॥",
        "index": 75,
        "shloka_num": 75
    },
    {
        "text": "अस्त्रेणोन्मुक्तमात्मानं ज्ञात्वा पैतामहाद् वरात् ।\nमर्षयन् राक्षसान् वीरो यन्त्रिणस्तान् यदृच्छया ॥१-१-७६॥",
        "index": 76,
        "shloka_num": 76
    },
    {
        "text": "ततो दग्ध्वा पुरीं लङ्काम् ऋते सीताञ्च मैथिलीम् ।\nरामाय प्रियमाख्यातुं पुनरायान्महाकपिः ॥१-१-७७॥",
        "index": 77,
        "shloka_num": 77
    },
    {
        "text": "सोऽभिगम्य महात्मानं कृत्वा रामं प्रदक्षिणम् ।\nन्यवेदयदमेयात्मा दृष्टा सीतेति तत्त्वतः ॥१-१-७८॥",
        "index": 78,
        "shloka_num": 78
    },
    {
        "text": "ततः सुग्रीवसहितो गत्वा तीरं महोदधेः ।\nसमुद्रं क्षोभयामास शरैरादित्यसन्निभैः ॥१-१-७९॥",
        "index": 79,
        "shloka_num": 79
    },
    {
        "text": "दर्शयामास चात्मानं समुद्रः सरितां पतिः ।\nसमुद्रवचनाच्चैव नलं सेतुमकारयत् ॥१-१-८०॥",
        "index": 80,
        "shloka_num": 80
    },
    {
        "text": "तेन गत्वा पुरीं लङ्कां हत्वा रावणमाहवे ।\nरामः सीतामनुप्राप्य परां व्रीडामुपागमत् ॥१-१-८१॥",
        "index": 81,
        "shloka_num": 81
    },
    {
        "text": "तामुवाच ततो रामः परुषं जनसंसदि ।\nअमृष्यमाणा सा सीता विवेश ज्वलनं सती ॥१-१-८२॥",
        "index": 82,
        "shloka_num": 82
    },
    {
        "text": "ततोऽग्निवचनात् सीतां ज्ञात्वा विगतकल्मषाम् ।\nकर्मणा तेन महता त्रैलोक्यं सचराचरम् ॥१-१-८३॥",
        "index": 83,
        "shloka_num": 83
    },
    {
        "text": "सदेवर्षिगणं तुष्टं राघवस्य महात्मनः ।\nबभौ रामः सम्प्रहृष्टः पूजितः सर्वदेवतैः ॥१-१-८४॥",
        "index": 84,
        "shloka_num": 84
    },
    {
        "text": "अभ्यषिच्य च लङ्कायां राक्षसेन्द्रं विभीषणम् ।\nकृतकृत्यस्तदा रामो विज्वरः प्रमुमोद ह ॥१-१-८५॥",
        "index": 85,
        "shloka_num": 85
    },
    {
        "text": "देवताभ्यो वरं प्राप्य समुत्थाप्य च वानरान् ।\nअयोध्यां प्रस्थितो रामः पुष्पकेण सुहृद्वृतः ॥१-१-८६॥",
        "index": 86,
        "shloka_num": 86
    },
    {
        "text": "भरद्वाजाश्रमं गत्वा रामः सत्यपराक्रमः ।\nभरतस्यान्तिके रामो हनूमन्तं व्यसर्जयत् ॥१-१-८७॥",
        "index": 87,
        "shloka_num": 87
    },
    {
        "text": "पुनराख्यायिकां जल्पन् सुग्रीवसहितस्तदा ।\nपुष्पकं तत् समारुह्य नन्दिग्रामं ययौ तदा ॥१-१-८८॥",
        "index": 88,
        "shloka_num": 88
    },
    {
        "text": "नन्दिग्रामे जटां हित्वा भ्रातृभिः सहितोऽनघः ।\nरामः सीतामनुप्राप्य राज्यं पुनरवाप्तवान् ॥१-१-८९॥",
        "index": 89,
        "shloka_num": 89
    },
    {
        "text": "प्रहृष्टमुदितो लोकस्तुष्टः पुष्टः सुधार्मिकः ।\nनिरामयो ह्यरोगश्च दुर्भिक्षभयवर्जितः ॥१-१-९०॥",
        "index": 90,
        "shloka_num": 90
    },
    {
        "text": "न पुत्रमरणं केचित् द्रक्ष्यन्ति पुरुषाः क्वचित् ।\nनार्यश्चाविधवा नित्यं भविष्यन्ति पतिव्रताः ॥१-१-९१॥",
        "index": 91,
        "shloka_num": 91
    },
    {
        "text": "न चाग्निजं भयं किञ्चिन्नाप्सु मज्जन्ति जन्तवः ।\nन वातजं भयं किञ्चित् नापि ज्वरकृतं तथा ॥१-१-९२॥",
        "index": 92,
        "shloka_num": 92
    },
    {
        "text": "न चापि क्षुद्भयं तत्र न तस्करभयं तथा ।\nनगराणि च राष्ट्राणि धनधान्ययुतानि च ॥१-१-९३॥",
        "index": 93,
        "shloka_num": 93
    },
    {
        "text": "नित्यं प्रमुदिताः सर्वे यथा कृतयुगे तथा ।\nअश्वमेधशतैरिष्ट्वा तथा बहुसुवर्णकैः ॥१-१-९४॥",
        "index": 94,
        "shloka_num": 94
    },
    {
        "text": "गवां कोट्ययुतं दत्त्वा विद्वद्भ्यो विधिपूर्वकम् ।\nअसंख्येयं धनं दत्त्वा ब्राह्मणेभ्यो महायशाः ॥१-१-९५॥",
        "index": 95,
        "shloka_num": 95
    },
    {
        "text": "राजवंशान् शतगुणान् स्थापयिष्यति राघवः ।\nचातुर्वर्ण्यं च लोकेऽस्मिन् स्वे स्वे धर्मे नियोक्ष्यति ॥१-१-९६॥",
        "index": 96,
        "shloka_num": 96
    },
    {
        "text": "दशवर्षसहस्राणि दशवर्षशतानि च ।\nरामो राज्यमुपासित्वा ब्रह्मलोकं प्रयास्यति ॥१-१-९७॥",
        "index": 97,
        "shloka_num": 97
    },
    {
        "text": "इदं पवित्रं पापघ्नं पुण्यं वेदैश्च सम्मितम् ।\nयः पठेद् रामचरितं सर्वपापैः प्रमुच्यते ॥१-१-९८॥",
        "index": 98,
        "shloka_num": 98
    },
    {
        "text": "एतदाख्यानमायुष्यं पठन् रामायणं नरः ।\nसपुत्रपौत्रः सगणः प्रेत्य स्वर्गे महीयते ॥१-१-९९॥",
        "index": 99,
        "shloka_num": 99
    },
    {
        "text": "पठन् द्विजो वागृषभत्वमीयात् ।\nस्यात् क्षत्रियो भूमिपतित्वमीयात् ।\nवणिक् जनः पण्यफलत्वमीयात् ।\nजनश्च शूद्रोऽपि महत्त्वमीयात् ॥१-१-१००॥",
        "index": 100,
        "shloka_num": 100
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे नारदवाक्यम् नाम प्रथमः सर्गः ॥१-१॥",
        "index": 101,
        "shloka_num": null
    }
]
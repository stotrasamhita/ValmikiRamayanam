[
    {
        "text": "अथ श्रीमद्वाल्मीकीयरामायणे बालकाण्डे राजवर्णनम् नाम षष्ठः सर्गः ॥१-६॥",
        "index": 0,
        "shloka_num": null
    },
    {
        "text": "तस्यां पुर्यामयोध्यायां वेदवित् सर्वसङ्ग्रहः ।\nदीर्घदर्शी महातेजाः पौरजानपदप्रियः ॥१-६-१॥",
        "index": 1,
        "shloka_num": 1
    },
    {
        "text": "इक्ष्वाकूणामतिरथो यज्वा धर्मपरो वशी ।\nमहर्षिकल्पो राजर्षिस्त्रिषु लोकेषु विश्रुतः ॥१-६-२॥",
        "index": 2,
        "shloka_num": 2
    },
    {
        "text": "बलवान् निहतामित्रो मित्रवान् विजितेन्द्रियः ।\nधनैश्च सञ्चयैश्चान्यैः शक्रवैश्रवणोपमः ॥१-६-३॥",
        "index": 3,
        "shloka_num": 3
    },
    {
        "text": "यथा मनुर्महातेजा लोकस्य परिरक्षिता ।\nतथा दशरथो राजा लोकस्य परिरक्षिता ॥१-६-४॥",
        "index": 4,
        "shloka_num": 4
    },
    {
        "text": "तेन सत्याभिसन्धेन त्रिवर्गमनुतिष्ठता ।\nपालिता सा पुरी श्रेष्ठा इन्द्रेणेवामरावती ॥१-६-५॥",
        "index": 5,
        "shloka_num": 5
    },
    {
        "text": "तस्मिन् पुरवरे हृष्टा धर्मात्मानो बहुश्रुताः ।\nनरास्तुष्टा धनैः स्वैः स्वैरलुब्धाः सत्यवादिनः ॥१-६-६॥",
        "index": 6,
        "shloka_num": 6
    },
    {
        "text": "नाल्पसन्निचयः कश्चिदासीत् तस्मिन् पुरोत्तमे ।\nकुटुम्बी यो ह्यसिद्धार्थोऽगवाश्वधनधान्यवान् ॥१-६-७॥",
        "index": 7,
        "shloka_num": 7
    },
    {
        "text": "कामी वा न कदर्यो वा नृशंसः पुरुषः क्वचित् ।\nद्रष्टुं शक्यमयोध्यायां नाविद्वान् न च नास्तिकः ॥१-६-८॥",
        "index": 8,
        "shloka_num": 8
    },
    {
        "text": "सर्वे नराश्च नार्यश्च धर्मशीलाः सुसंयताः ।\nमुदिताः शीलवृत्ताभ्यां महर्षय इवामलाः ॥१-६-९॥",
        "index": 9,
        "shloka_num": 9
    },
    {
        "text": "नाकुण्डली नामुकुटी नास्रग्वी नाल्पभोगवान् ।\nनामृष्टो न नलिप्ताङ्गो नासुगन्धश्च विद्यते ॥१-६-१०॥",
        "index": 10,
        "shloka_num": 10
    },
    {
        "text": "नामृष्टभोजी नादाता नाप्यनङ्गदनिष्कधृक् ।\nनाहस्ताभरणो वापि दृश्यते नाप्यनात्मवान् ॥१-६-११॥",
        "index": 11,
        "shloka_num": 11
    },
    {
        "text": "नानाहिताग्निर्नायज्वा न क्षुद्रो वा न तस्करः ।\nकश्चिदासीदयोध्यायां न चार्वृत्तो न सङ्करः ॥१-६-१२॥",
        "index": 12,
        "shloka_num": 12
    },
    {
        "text": "स्वकर्मनिरता नित्यं ब्राह्मणा विजितेन्द्रियाः ।\nदानाध्ययनशीलाश्च संयताश्च प्रतिग्रहे ॥१-६-१३॥",
        "index": 13,
        "shloka_num": 13
    },
    {
        "text": "नास्तिको नानृती वापि न कश्चिदबहुश्रुतः ।\nनासूयको न चाशक्तो नाविद्वान् विद्यते क्वचित् ॥१-६-१४॥",
        "index": 14,
        "shloka_num": 14
    },
    {
        "text": "नाषडङ्गविदत्रास्ति नाव्रतो नासहस्रदः ।\nन दीनः क्षिप्तचित्तो वा व्यथितो वापि कश्चन ॥१-६-१५॥",
        "index": 15,
        "shloka_num": 15
    },
    {
        "text": "कश्चिन्नरो वा नारी वा नाश्रीमान् नाप्यरूपवान् ।\nद्रष्टुं शक्यमयोध्यायां नापि राजन्यभक्तिमान् ॥१-६-१६॥",
        "index": 16,
        "shloka_num": 16
    },
    {
        "text": "वर्णेष्वग्र्यचतुर्थेषु देवतातिथिपूजकाः ।\nकृतज्ञाश्च वदान्याश्च शूरा विक्रमसंयुताः ॥१-६-१७॥",
        "index": 17,
        "shloka_num": 17
    },
    {
        "text": "दीर्घायुषो नराः सर्वे धर्मं सत्यं च संश्रिताः ।\nसहिताः पुत्रपौत्रैश्च नित्यं स्त्रीभिः पुरोत्तमे ॥१-६-१८॥",
        "index": 18,
        "shloka_num": 18
    },
    {
        "text": "क्षत्रं ब्रह्ममुखं चासीद् वैश्याः क्षत्रमनुव्रताः ।\nशूद्राः स्वधर्मनिरतास्त्रीन् वर्णानुपचारिणः ॥१-६-१९॥",
        "index": 19,
        "shloka_num": 19
    },
    {
        "text": "सा तेनेक्ष्वाकुनाथेन पुरी सुपरिरक्षिता ।\nयथा पुरस्तान्मनुना मानवेन्द्रेण धीमता ॥१-६-२०॥",
        "index": 20,
        "shloka_num": 20
    },
    {
        "text": "योधानामग्निकल्पानां पेशलानाममर्षिणाम् ।\nसम्पूर्णा कृतविद्यानां गुहा केसरिणामिव ॥१-६-२१॥",
        "index": 21,
        "shloka_num": 21
    },
    {
        "text": "काम्बोजविषये जातैर्बाह्लीकैश्च हयोत्तमैः ।\nवनायुजैर्नदीजैश्च पूर्णा हरिहयोत्तमैः ॥१-६-२२॥",
        "index": 22,
        "shloka_num": 22
    },
    {
        "text": "विन्ध्यपर्वतजैर्मत्तैः पूर्णा हैमवतैरपि ।\nमदान्वितैरतिबलैर्मातङ्गैः पर्वतोपमैः ॥१-६-२३॥",
        "index": 23,
        "shloka_num": 23
    },
    {
        "text": "ऐरावतकुलीनैश्च महापद्मकुलैस्तथा ।\nअञ्जनादपि निष्क्रान्तैर्वामनादपि च द्विपैः ॥१-६-२४॥",
        "index": 24,
        "shloka_num": 24
    },
    {
        "text": "भदैर्मन्द्रैर्मृगैश्चैव भद्रमन्द्रमृगैस्तथा ।\nभद्रमन्द्रैर्भद्रमृगैर्मृगमन्द्रैश्च सा पुरी ॥१-६-२५॥",
        "index": 25,
        "shloka_num": 25
    },
    {
        "text": "नित्यमत्तैः सदा पूर्णा नागैरचलसन्निभैः ।\nसा योजने द्वे च भूयः सत्यनामा प्रकाशते ।\nयस्यां दशरथो राजा वसञ्जगदपालयत् ॥१-६-२६॥",
        "index": 26,
        "shloka_num": 26
    },
    {
        "text": "तां पुरीं स महातेजा राजा दशरथो महान् ।\nशशास शमितामित्रो नक्षत्राणीव चन्द्रमाः ॥१-६-२७॥",
        "index": 27,
        "shloka_num": 27
    },
    {
        "text": "तां सत्यनामां दृढतोरणार्गलाम् गृहैर्विचित्रैरुपशोभितां शिवाम् ।\nपुरीमयोध्यां नृसहस्रसङ्कुलां शशास वै शक्रसमो महीपतिः ॥१-६-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे राजवर्णनम् नाम षष्ठः सर्गः ॥१-६॥",
        "index": 29,
        "shloka_num": null
    }
]
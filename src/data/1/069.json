[
    {
        "text": "अथ श्रीमद्वाल्मीकीयरामायणे बालकाण्डे दशरथजनकसमागमः नाम एकोनसप्ततितमः सर्गः ॥१-६९॥",
        "index": 0,
        "shloka_num": null
    },
    {
        "text": "ततो रात्र्यां व्यतीतायां सोपाध्यायः सबान्धवः ।\nराजा दशरथो हृष्टः सुमन्त्रमिदमब्रवीत् ॥१-६९-१॥",
        "index": 1,
        "shloka_num": 1
    },
    {
        "text": "अद्य सर्वे धनाध्यक्षा धनमादाय पुष्कलम् ।\nव्रजन्त्वग्रे सुविहिता नानारत्नसमन्विताः ॥१-६९-२॥",
        "index": 2,
        "shloka_num": 2
    },
    {
        "text": "चतुरङ्गबलं चापि शीघ्रं निर्यातु सर्वशः ।\nममाज्ञासमकालं च यानं युग्यमनुत्तमम् ॥१-६९-३॥",
        "index": 3,
        "shloka_num": 3
    },
    {
        "text": "वसिष्ठो वामदेवश्च जाबालिरथ कश्यपः ।\nमार्कण्डेयस्तु दीर्घायुर्ऋषिः कात्यायनस्तथा ॥१-६९-४॥",
        "index": 4,
        "shloka_num": 4
    },
    {
        "text": "एते द्विजाः प्रयान्त्वग्रे स्यन्दनं योजयस्व मे ।\nयथा कालात्ययो न स्याद् दूता हि त्वरयन्ति माम् ॥१-६९-५॥",
        "index": 5,
        "shloka_num": 5
    },
    {
        "text": "वचनाच्च नरेन्द्रस्य सेना च चतुरङ्गिणी ।\nराजानमृषिभिः सार्धं व्रजन्तं पृष्ठतोऽन्वयात् ॥१-६९-६॥",
        "index": 6,
        "shloka_num": 6
    },
    {
        "text": "गत्वा चतुरहं मार्गं विदेहानभ्युपेयिवान् ।\nराजा च जनकः श्रीमान् श्रुत्वा पूजामकल्पयत् ॥१-६९-७॥",
        "index": 7,
        "shloka_num": 7
    },
    {
        "text": "ततो राजानमासाद्य वृद्धं दशरथं नृपम् ।\nमुदितो जनको राजा प्रहर्षं परमं ययौ ॥१-६९-८॥",
        "index": 8,
        "shloka_num": 8
    },
    {
        "text": "उवाच वचनं श्रेष्ठो नरश्रेष्ठं मुदान्वितम् ।\nस्वागतं ते नरश्रेष्ठ दिष्ट्या प्राप्तोऽसि राघव ॥१-६९-९॥",
        "index": 9,
        "shloka_num": 9
    },
    {
        "text": "पुत्रयोरुभयोः प्रीतिं लप्स्यसे वीर्यनिर्जिताम् ।\nदिष्ट्या प्राप्तो महातेजा वसिष्ठो भगवानृषिः ॥१-६९-१०॥",
        "index": 10,
        "shloka_num": 10
    },
    {
        "text": "सह सर्वैर्द्विजश्रेष्ठैर्देवैरिव शतक्रतुः ।\nदिष्ट्या मे निर्जिता विघ्ना दिष्ट्या मे पूजितं कुलम् ॥१-६९-११॥",
        "index": 11,
        "shloka_num": 11
    },
    {
        "text": "राघवैः सह सम्बन्धाद् वीर्यश्रेष्ठैर्महाबलैः ।\nश्वः प्रभाते नरेन्द्र त्वं संवर्तयितुमर्हसि ॥१-६९-१२॥",
        "index": 12,
        "shloka_num": 12
    },
    {
        "text": "यज्ञस्यान्ते नरश्रेष्ठ विवाहमृषिसत्तमैः ।\nतस्य तद् वचनं श्रुत्वा ऋषिमध्ये नराधिपः ॥१-६९-१३॥",
        "index": 13,
        "shloka_num": 13
    },
    {
        "text": "वाक्यं वाक्यविदां श्रेष्ठः प्रत्युवाच महीपतिम् ।\nप्रतिग्रहो दातृवशः श्रुतमेतन्मया पुरा ॥१-६९-१४॥",
        "index": 14,
        "shloka_num": 14
    },
    {
        "text": "यथा वक्ष्यसि धर्मज्ञ तत् करिष्यामहे वयम् ।\nतद् धर्मिष्ठं यशस्यं च वचनं सत्यवादिनः ॥१-६९-१५॥",
        "index": 15,
        "shloka_num": 15
    },
    {
        "text": "श्रुत्वा विदेहाधिपतिः परं विस्मयमागतः ।\nततः सर्वे मुनिगणाः परस्परसमागमे ॥१-६९-१६॥",
        "index": 16,
        "shloka_num": 16
    },
    {
        "text": "हर्षेण महता युक्तास्तां रात्रिमवसन् सुखम् ।\nअथ रामो महातेजा लक्ष्मणेन समं ययौ ॥१-६९-१७॥",
        "index": 17,
        "shloka_num": 17
    },
    {
        "text": "विश्वामित्रं पुरस्कृत्य पितुः पादावुपस्पृशन् ।\nराजा च राघवौ पुत्रौ निशाम्य परिहर्षितः ॥१-६९-१८॥",
        "index": 18,
        "shloka_num": 18
    },
    {
        "text": "उवास परमप्रीतो जनकेनाभिपूजितः ।\nजनकोऽपि महातेजाः क्रिया धर्मेण तत्त्ववित् ।\nयज्ञस्य च सुताभ्यां च कृत्वा रात्रिमुवास ह ॥१-६९-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे दशरथजनकसमागमः नाम एकोनसप्ततितमः सर्गः ॥१-६९॥",
        "index": 20,
        "shloka_num": null
    }
]
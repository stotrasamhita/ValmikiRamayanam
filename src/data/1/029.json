[
    {
        "text": "अथ श्रीमद्वाल्मीकीयरामायणे बालकाण्डे सिद्धाश्रमः नाम एकोनत्रिंशः सर्गः ॥१-२९॥",
        "index": 0,
        "shloka_num": null
    },
    {
        "text": "अथ तस्याप्रमेयस्य वचनं परिपृच्छतः ।\nविश्वामित्रो महातेजा व्याख्यातुमुपचक्रमे ॥१-२९-१॥",
        "index": 1,
        "shloka_num": 1
    },
    {
        "text": "इह राम महाबाहो विष्णुर्देवनमस्कृतः ।\nवर्षाणि सुबहूनीह तथा युगशतानि च ॥१-२९-२॥",
        "index": 2,
        "shloka_num": 2
    },
    {
        "text": "तपश्चरणयोगार्थमुवास सुमहातपाः ।\nएष पूर्वाश्रमो राम वामनस्य महात्मनः ॥१-२९-३॥",
        "index": 3,
        "shloka_num": 3
    },
    {
        "text": "सिद्धाश्रम इति ख्यातः सिद्धो ह्यत्र महातपाः ।\nएतस्मिन्नेव काले तु राजा वैरोचनिर्बलिः ॥१-२९-४॥",
        "index": 4,
        "shloka_num": 4
    },
    {
        "text": "निर्जित्य दैवतगणान् सेन्द्रान् सहमरुद्गणान् ।\nकारयामास तद्राज्यं त्रिषु लोकेषु विश्रुतः ॥१-२९-५॥",
        "index": 5,
        "shloka_num": 5
    },
    {
        "text": "यज्ञं चकार सुमहानसुरेन्द्रो महाबलः ।\nबलेस्तु यजमानस्य देवाः साग्निपुरोगमाः ।\nसमागम्य स्वयं चैव विष्णुमूचुरिहाश्रमे ॥१-२९-६॥",
        "index": 6,
        "shloka_num": 6
    },
    {
        "text": "बलिर्वैरोचनिर्विष्णो यजते यज्ञमुत्तमम् ।\nअसमाप्तव्रते तस्मिन् स्वकार्यमभिपद्यताम् ॥१-२९-७॥",
        "index": 7,
        "shloka_num": 7
    },
    {
        "text": "ये चैनमभिवर्तन्ते याचितार इतस्ततः ।\nयच्च यत्र यथावच्च सर्वं तेभ्यः प्रयच्छति ॥१-२९-८॥",
        "index": 8,
        "shloka_num": 8
    },
    {
        "text": "स त्वं सुरहितार्थाय मायायोगमुपाश्रितः ।\nवामनत्वं गतो विष्णो कुरु कल्याणमुत्तमम् ॥१-२९-९॥",
        "index": 9,
        "shloka_num": 9
    },
    {
        "text": "एतस्मिन्नन्तरे राम कश्यपोग्निसमप्रभः ।\nअदित्या सहितो राम दीप्यमान इवौजसा ॥१-२९-१०॥",
        "index": 10,
        "shloka_num": 10
    },
    {
        "text": "देवीसहायो भगवान् दिव्यं वर्षसहस्रकम् ।\nव्रतं समाप्य वरदं तुष्टाव मधुसूदनम् ॥१-२९-११॥",
        "index": 11,
        "shloka_num": 11
    },
    {
        "text": "तपोमयं तपोराशिं तपोमूर्तिं तपात्मकम् ।\nतपसा त्वां सुतप्तेन पश्यामि पुरुषोत्तमम् ॥१-२९-१२॥",
        "index": 12,
        "shloka_num": 12
    },
    {
        "text": "शरीरे तव पश्यामि जगत् सर्वमिदं प्रभो ।\nत्वमनादिरनिर्देश्यस्त्वामहं शरणं गतः ॥१-२९-१३॥",
        "index": 13,
        "shloka_num": 13
    },
    {
        "text": "तमुवाच हरिः प्रीतः कश्यपं गतकल्मषम् ।\nवरं वरय भद्रं ते वरार्होऽसि मतो मम ॥१-२९-१४॥",
        "index": 14,
        "shloka_num": 14
    },
    {
        "text": "तच्छ्रुत्वा वचनं तस्य मारीचः कश्यपोऽब्रवीत् ।\nअदित्या देवतानां च मम चैवानुयाचितम् ॥१-२९-१५॥",
        "index": 15,
        "shloka_num": 15
    },
    {
        "text": "वरं वरद सुप्रीतो दातुमर्हसि सुव्रत ।\nपुत्रत्वं गच्छ भगवन्नदित्या मम चानघ ॥१-२९-१६॥",
        "index": 16,
        "shloka_num": 16
    },
    {
        "text": "भ्राता भव यवीयांस्त्वं शक्रस्यासुरसूदन ।\nशोकार्तानां तु देवानां साहाय्यं कर्तुमर्हसि ॥१-२९-१७॥",
        "index": 17,
        "shloka_num": 17
    },
    {
        "text": "अयं सिद्धाश्रमो नाम प्रसादात् ते भविष्यति ।\nसिद्धे कर्मणि देवेश उत्तिष्ठ भगवन्नितः ॥१-२९-१८॥",
        "index": 18,
        "shloka_num": 18
    },
    {
        "text": "अथ विष्णुर्महातेजा अदित्यां समजायत ।\nवामनं रूपमास्थाय वैरोचनिमुपागमत् ॥१-२९-१९॥",
        "index": 19,
        "shloka_num": 19
    },
    {
        "text": "त्रीन् पदानथ भिक्षित्वा प्रतिगृह्य च मेदिनीम् ।\nआक्रम्य लोकान् लोकार्थी सर्वलोकहिते रतः ॥१-२९-२०॥",
        "index": 20,
        "shloka_num": 20
    },
    {
        "text": "महेन्द्राय पुनः प्रादान्नियम्य बलिमोजसा ।\nत्रैलोक्यं स महातेजाश्चक्रे शक्रवशं पुनः ॥१-२९-२१॥",
        "index": 21,
        "shloka_num": 21
    },
    {
        "text": "तेनैव पूर्वमाक्रान्त आश्रमः श्रमनाशनः ।\nमयापि भक्त्या तस्यैव वामनस्योपभुज्यते ॥१-२९-२२॥",
        "index": 22,
        "shloka_num": 22
    },
    {
        "text": "एनमाश्रममायान्ति राक्षसा विघ्नकारिणः ।\nअत्र ते पुरुषव्याघ्र हन्तव्या दुष्टचारिणः ॥१-२९-२३॥",
        "index": 23,
        "shloka_num": 23
    },
    {
        "text": "अद्य गच्छामहे राम सिद्धाश्रममनुत्तमम् ।\nतदाश्रमपदं तात तवाप्येतद् यथा मम ॥१-२९-२४॥",
        "index": 24,
        "shloka_num": 24
    },
    {
        "text": "इत्युक्त्वा परमप्रीतो गृह्य रामं सलक्ष्मणम् ।\nप्रविशन्नाश्रमपदं व्यरोचत महामुनिः ।\nशशीव गतनीहारः पुनर्वसुसमन्वितः ॥१-२९-२५॥",
        "index": 25,
        "shloka_num": 25
    },
    {
        "text": "तं दृष्ट्वा मुनयः सर्वे सिद्धाश्रमनिवासिनः ।\nउत्पत्योत्पत्य सहसा विश्वामित्रमपूजयन् ॥१-२९-२६॥",
        "index": 26,
        "shloka_num": 26
    },
    {
        "text": "यथार्हं चक्रिरे पूजां विश्वामित्राय धीमते ।\nतथैव राजपुत्राभ्यामकुर्वन्नतिथिक्रियाम् ॥१-२९-२७॥",
        "index": 27,
        "shloka_num": 27
    },
    {
        "text": "मुहूर्तमथ विश्रान्तौ राजपुत्रावरिंदमौ ।\nप्राञ्जली मुनिशार्दूलमूचतू रघुनन्दनौ ॥१-२९-२८॥",
        "index": 28,
        "shloka_num": 28
    },
    {
        "text": "अद्यैव दीक्षां प्रविश भद्रं ते मुनिपुङ्गव ।\nसिद्धाश्रमोऽयं सिद्धः स्यात् सत्यमस्तु वचस्तव ॥१-२९-२९॥",
        "index": 29,
        "shloka_num": 29
    },
    {
        "text": "एवमुक्तो महातेजा विश्वामित्रो महानृषिः ।\nप्रविवेश तदा दीक्षां नियतो नियतेन्द्रियः ॥१-२९-३०॥",
        "index": 30,
        "shloka_num": 30
    },
    {
        "text": "कुमारावपि तां रात्रिमुषित्वा सुसमाहितौ ।\nप्रभातकाले चोत्थाय पूर्वां संध्यामुपास्य च ॥१-२९-३१॥",
        "index": 31,
        "shloka_num": 31
    },
    {
        "text": "प्रशुची परमं जाप्यं समाप्य नियमेन च ।\nहुताग्निहोत्रमासीनं विश्वामित्रमवन्दताम् ॥१-२९-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे सिद्धाश्रमः नाम एकोनत्रिंशः सर्गः ॥१-२९॥",
        "index": 33,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे बालकाण्डे ऋष्यशृङ्गस्याङ्गदेशानयनप्रकारः नाम दशमः सर्गः ॥१-१०॥",
        "index": 0,
        "shloka_num": null
    },
    {
        "text": "सुमन्त्रश्चोदितो राज्ञा प्रोवाचेदं वचस्तदा ।\nयथर्ष्यशृङ्गस्त्वानीतो येनोपायेन मन्त्रिभिः ।\nतन्मे निगदितं सर्वं शृणु मे मन्त्रिभिः सह ॥१-१०-१॥",
        "index": 1,
        "shloka_num": 1
    },
    {
        "text": "रोमपादमुवाचेदं सहामात्यः पुरोहितः ।\nउपायो निरपायोऽयमस्माभिरभिचिन्तितः ॥१-१०-२॥",
        "index": 2,
        "shloka_num": 2
    },
    {
        "text": "ऋष्यशृङ्गो वनचरस्तपःस्वाध्यायसंयुतः ।\nअनभिज्ञस्तु नारीणां विषयाणां सुखस्य च ॥१-१०-३॥",
        "index": 3,
        "shloka_num": 3
    },
    {
        "text": "इन्द्रियार्थैरभिमतैर्नरचित्तप्रमाथिभिः ।\nपुरमानाययिष्यामः क्षिप्रं चाध्यवसीयताम् ॥१-१०-४॥",
        "index": 4,
        "shloka_num": 4
    },
    {
        "text": "गणिकास्तत्र गच्छन्तु रूपवत्यः स्वलङ्कृताः ।\nप्रलोभ्य विविधोपायैरानेष्यन्तीह सत्कृताः ॥१-१०-५॥",
        "index": 5,
        "shloka_num": 5
    },
    {
        "text": "श्रुत्वा तथेति राजा च प्रत्युवाच पुरोहितम् ।\nपुरोहितो मन्त्रिणश्च तथा चक्रुश्च ते तथा ॥१-१०-६॥",
        "index": 6,
        "shloka_num": 6
    },
    {
        "text": "वारमुख्यास्तु तच्छ्रुत्वा वनं प्रविविशुर्महत् ।\nआश्रमस्याविदूरेऽस्मिन् यत्नं कुर्वन्ति दर्शने ॥१-१०-७॥",
        "index": 7,
        "shloka_num": 7
    },
    {
        "text": "ऋषेः पुत्रस्य धीरस्य नित्यमाश्रमवासिनः ।\nपितुः स नित्यसन्तुष्टो नातिचक्राम चाश्रमात् ॥१-१०-८॥",
        "index": 8,
        "shloka_num": 8
    },
    {
        "text": "न तेन जन्मप्रभृति दृष्टपूर्वं तपस्विना ।\nस्त्री वा पुमान्वा यच्चान्यत् सत्त्वं नगरराष्ट्रजम् ॥१-१०-९॥",
        "index": 9,
        "shloka_num": 9
    },
    {
        "text": "ततः कदाचित् तं देशमाजगाम यदृच्छया ।\nविभाण्डकसुतस्तत्र ताश्चापश्यद् वराङ्गनाः ॥१-१०-१०॥",
        "index": 10,
        "shloka_num": 10
    },
    {
        "text": "ताश्चित्रवेषाः प्रमदा गायन्त्यो मधुरस्वरम् ।\nऋषिपुत्रमुपागम्य सर्वा वचनमब्रुवन् ॥१-१०-११॥",
        "index": 11,
        "shloka_num": 11
    },
    {
        "text": "कस्त्वं किं वर्तसे ब्रह्मन् ज्ञातुमिच्छामहे वयम् ।\nएकस्त्वं विजने घोरे वने चरसि शंस नः ॥१-१०-१२॥",
        "index": 12,
        "shloka_num": 12
    },
    {
        "text": "अदृष्टरूपास्तास्तेन काम्यरूपा वने स्त्रियः ।\nहार्दात्तस्य मतिर्जाता आख्यातुं पितरं स्वकम् ॥१-१०-१३॥",
        "index": 13,
        "shloka_num": 13
    },
    {
        "text": "पिता विभाण्डकोऽस्माकं तस्याहं सुत औरसः ।\nऋष्यशृङ्ग इति ख्यातं नाम कर्म च मे भुवि ॥१-१०-१४॥",
        "index": 14,
        "shloka_num": 14
    },
    {
        "text": "इहाश्रमपदोऽस्माकं समीपे शुभदर्शनाः ।\nकरिष्ये वोऽत्र पूजां वै सर्वेषां विधिपूर्वकम् ॥१-१०-१५॥",
        "index": 15,
        "shloka_num": 15
    },
    {
        "text": "ऋषिपुत्रवचः श्रुत्वा सर्वासां मतिरास वै ।\nतदाश्रमपदं द्रष्टुं जग्मुः सर्वास्ततोऽङ्गनाः ॥१-१०-१६॥",
        "index": 16,
        "shloka_num": 16
    },
    {
        "text": "गतानां तु ततः पूजामृषिपुत्रश्चकार ह ।\nइदमर्घ्यमिदं पाद्यमिदं मूलं फलं च नः ॥१-१०-१७॥",
        "index": 17,
        "shloka_num": 17
    },
    {
        "text": "प्रतिगृह्य तु तां पूजां सर्वा एव समुत्सुकाः ।\nऋषेर्भीताश्च शीघ्रं तु गमनाय मतिं दधुः ॥१-१०-१८॥",
        "index": 18,
        "shloka_num": 18
    },
    {
        "text": "अस्माकमपि मुख्यानि फलानीमानि हे द्विज ।\nगृहाण विप्र भद्रं ते भक्षयस्व च मा चिरम् ॥१-१०-१९॥",
        "index": 19,
        "shloka_num": 19
    },
    {
        "text": "ततस्तास्तं समालिङ्ग्य सर्वा हर्षसमन्विताः ।\nमोदकान् प्रददुस्तस्मै भक्ष्यांश्च विविधाञ्छुभान् ॥१-१०-२०॥",
        "index": 20,
        "shloka_num": 20
    },
    {
        "text": "तानि चास्वाद्य तेजस्वी फलानीति स्म मन्यते ।\nअनास्वादितपूर्वाणि वने नित्यनिवासिनाम् ॥१-१०-२१॥",
        "index": 21,
        "shloka_num": 21
    },
    {
        "text": "आपृच्छ्य च तदा विप्रं व्रतचर्यां निवेद्य च ।\nगच्छन्ति स्मापदेशात्ता भीतास्तस्य पितुः स्त्रियः ॥१-१०-२२॥",
        "index": 22,
        "shloka_num": 22
    },
    {
        "text": "गतासु तासु सर्वासु काश्यपस्यात्मजो द्विजः ।\nअस्वस्थहृदयश्चासीद् दुःखाच्च परिवर्तते ॥१-१०-२३॥",
        "index": 23,
        "shloka_num": 23
    },
    {
        "text": "ततोऽपरेद्युस्तं देशमाजगाम स वीर्यवान् ।\nविभाण्डकसुतः श्रीमान् मनसाचिन्तयन्मुहुः ॥१-१०-२४॥",
        "index": 24,
        "shloka_num": 24
    },
    {
        "text": "मनोज्ञा यत्र ता दृष्टा वारमुख्याः स्वलङ्कृताः ।\nदृष्ट्वैव च ततो विप्रमायान्तं हृष्टमानसाः ॥१-१०-२५॥",
        "index": 25,
        "shloka_num": 25
    },
    {
        "text": "उपसृत्य ततः सर्वास्तास्तमूचुरिदं वचः ।\nएह्याश्रमपदं सौम्य अस्माकमिति चाब्रुवन् ॥१-१०-२६॥",
        "index": 26,
        "shloka_num": 26
    },
    {
        "text": "चित्राण्यत्र बहूनि स्युर्मूलानि च फलानि च ।\nतत्राप्येष विशेषेण विधिर्हि भविता ध्रुवम् ॥१-१०-२७॥",
        "index": 27,
        "shloka_num": 27
    },
    {
        "text": "श्रुत्वा तु वचनं तासां सर्वासां हृदयङ्गमम् ।\nगमनाय मतिं चक्रे तं च निन्युस्तदा स्त्रियः ॥१-१०-२८॥",
        "index": 28,
        "shloka_num": 28
    },
    {
        "text": "तत्र चानीयमाने तु विप्रे तस्मिन् महात्मनि ।\nववर्ष सहसा देवो जगत् प्रह्लादयंस्तदा ॥१-१०-२९॥",
        "index": 29,
        "shloka_num": 29
    },
    {
        "text": "वर्षेणैवागतं विप्रं तापसं स नराधिपः ।\nप्रत्युद्गम्य मुनिं प्रह्वः शिरसा च महीं गतः ॥१-१०-३०॥",
        "index": 30,
        "shloka_num": 30
    },
    {
        "text": "अर्घ्यं च प्रददौ तस्मै न्यायतः सुसमाहितः ।\nवव्रे प्रसादं विप्रेन्द्रान्मा विप्रं मन्युराविशेत् ॥१-१०-३१॥",
        "index": 31,
        "shloka_num": 31
    },
    {
        "text": "अन्तःपुरं प्रवेश्यास्मै कन्यां दत्त्वा यथाविधि ।\nशान्तां शान्तेन मनसा राजा हर्षमवाप सः ॥१-१०-३२॥",
        "index": 32,
        "shloka_num": 32
    },
    {
        "text": "एवं स न्यवसत् तत्र सर्वकामैः सुपूजितः ।\nऋष्यशृङ्गो महातेजाः शान्तया सह भार्यया ॥१-१०-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे ऋष्यशृङ्गस्याङ्गदेशानयनप्रकारः नाम दशमः सर्गः ॥१-१०॥",
        "index": 34,
        "shloka_num": null
    }
]
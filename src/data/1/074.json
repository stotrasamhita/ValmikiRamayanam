[
    {
        "text": "अथ श्रीमद्वाल्मीकीयरामायणे बालकाण्डे जामदग्न्याभियोगः नाम चतुःसप्ततितमः सर्गः ॥१-७४॥",
        "index": 0,
        "shloka_num": null
    },
    {
        "text": "अथ रात्र्यां व्यतीतायां विश्वामित्रो महामुनिः ।\nआपृष्ट्वा तौ च राजानौ जगामोत्तरपर्वतम् ॥१-७४-१॥",
        "index": 1,
        "shloka_num": 1
    },
    {
        "text": "विश्वामित्रे गते राजा वैदेहं मिथिलाधिपम् ।\nआपृष्ट्वैव जगामाशु राजा दशरथः पुरीम् ॥१-७४-२॥",
        "index": 2,
        "shloka_num": 2
    },
    {
        "text": "अथ राजा विदेहानां ददौ कन्याधनं बहु ।\nगवां शतसहस्राणि बहूनि मिथिलेश्वरः ॥१-७४-३॥",
        "index": 3,
        "shloka_num": 3
    },
    {
        "text": "कम्बलानां च मुख्यानां क्षौमान् कोट्यम्बराणि च ।\nहस्त्यश्वरथपादातं दिव्यरूपं स्वलङ्कृतम् ॥१-७४-४॥",
        "index": 4,
        "shloka_num": 4
    },
    {
        "text": "ददौ कन्याशतं तासां दासीदासमनुत्तमम् ।\nहिरण्यस्य सुवर्णस्य मुक्तानां विद्रुमस्य च ॥१-७४-५॥",
        "index": 5,
        "shloka_num": 5
    },
    {
        "text": "ददौ राजा सुसंहृष्टः कन्याधनमनुत्तमम् ।\nदत्त्वा बहुविधं राजा समनुज्ञाप्य पार्थिवम् ॥१-७४-६॥",
        "index": 6,
        "shloka_num": 6
    },
    {
        "text": "प्रविवेश स्वनिलयं मिथिलां मिथिलेश्वरः ।\nराजाप्ययोध्याधिपतिः सह पुत्रैर्महात्मभिः ॥१-७४-७॥",
        "index": 7,
        "shloka_num": 7
    },
    {
        "text": "ऋषीन् सर्वान् पुरस्कृत्य जगाम सबलानुगः ।\nगच्छन्तं तु नरव्याघ्रं सर्षिसङ्घं सराघवम् ॥१-७४-८॥",
        "index": 8,
        "shloka_num": 8
    },
    {
        "text": "घोरास्तु पक्षिणो वाचो व्याहरन्ति समन्ततः ।\nभौमाश्चैव मृगाः सर्वे गच्छन्ति स्म प्रदक्षिणम् ॥१-७४-९॥",
        "index": 9,
        "shloka_num": 9
    },
    {
        "text": "तान् दृष्ट्वा राजशार्दूलो वसिष्ठं पर्यपृच्छत ।\nअसौम्याः पक्षिणो घोरा मृगाश्चापि प्रदक्षिणाः ॥१-७४-१०॥",
        "index": 10,
        "shloka_num": 10
    },
    {
        "text": "किमिदं हृदयोत्कम्पि मनो मम विषीदति ।\nराज्ञो दशरथस्यैतच्छ्रुत्वा वाक्यं महानृषिः ॥१-७४-११॥",
        "index": 11,
        "shloka_num": 11
    },
    {
        "text": "उवाच मधुरां वाणीं श्रूयतामस्य यत् फलम् ।\nउपस्थितं भयं घोरं दिव्यं पक्षिमुखाच्च्युतम् ॥१-७४-१२॥",
        "index": 12,
        "shloka_num": 12
    },
    {
        "text": "मृगाः प्रशमयन्त्येते सन्तापस्त्यज्यतामयम् ।\nतेषां संवदतां तत्र वायुः प्रादुर्बभूव ह ॥१-७४-१३॥",
        "index": 13,
        "shloka_num": 13
    },
    {
        "text": "कम्पयन् मेदिनीं सर्वां पातयंश्च महाद्रुमान् ।\nतमसा संवृतः सूर्यः सर्वे नावेदिषुर्दिशः ॥१-७४-१४॥",
        "index": 14,
        "shloka_num": 14
    },
    {
        "text": "भस्मना चावृतं सर्वं सम्मूढमिव तद्बलम् ।\nवसिष्ठ ऋषयश्चान्ये राजा च ससुतस्तदा ॥१-७४-१५॥",
        "index": 15,
        "shloka_num": 15
    },
    {
        "text": "ससंज्ञा इव तत्रासन् सर्वमन्यद्विचेतनम् ।\nतस्मिंस्तमसि घोरे तु भस्मच्छन्नेव सा चमूः ॥१-७४-१६॥",
        "index": 16,
        "shloka_num": 16
    },
    {
        "text": "ददर्श भीमसङ्काशं जटामण्डलधारिणम् ।\nभार्गवं जामदग्न्येयं राजा राजविमर्दनम् ॥१-७४-१७॥",
        "index": 17,
        "shloka_num": 17
    },
    {
        "text": "कैलासमिव दुर्धर्षं कालाग्निमिव दुःसहम् ।\nज्वलन्तमिव तेजोभिर्दुर्निरीक्ष्यं पृथग्जनैः ॥१-७४-१८॥",
        "index": 18,
        "shloka_num": 18
    },
    {
        "text": "स्कन्धे चासज्ज्य परशुं धनुर्विद्युद्गणोपमम् ।\nप्रगृह्य शरमुग्रं च त्रिपुरघ्नं यथा शिवम् ॥१-७४-१९॥",
        "index": 19,
        "shloka_num": 19
    },
    {
        "text": "तं दृष्ट्वा भीमसङ्काशं ज्वलन्तमिव पावकम् ।\nवसिष्ठप्रमुखा विप्रा जपहोमपरायणाः ॥१-७४-२०॥",
        "index": 20,
        "shloka_num": 20
    },
    {
        "text": "सङ्गता मुनयः सर्वे सञ्जजल्पुरथो मिथः ।\nकच्चित् पितृवधामर्षी क्षत्रं नोत्सादयिष्यति ॥१-७४-२१॥",
        "index": 21,
        "shloka_num": 21
    },
    {
        "text": "पूर्वं क्षत्रवधं कृत्वा गतमन्युर्गतज्वरः ।\nक्षत्रस्योत्सादनं भूयो न खल्वस्य चिकीर्षितम् ॥१-७४-२२॥",
        "index": 22,
        "shloka_num": 22
    },
    {
        "text": "एवमुक्त्वार्घ्यमादाय भार्गवं भीमदर्शनम् ।\nऋषयो राम रामेति मधुरं वाक्यमब्रुवन् ॥१-७४-२३॥",
        "index": 23,
        "shloka_num": 23
    },
    {
        "text": "प्रतिगृह्य तु तां पूजामृषिदत्तां प्रतापवान् ।\nरामं दाशरथिं रामो जामदग्न्योऽभ्यभाषत ॥१-७४-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे जामदग्न्याभियोगः नाम चतुःसप्ततितमः सर्गः ॥१-७४॥",
        "index": 25,
        "shloka_num": null
    }
]
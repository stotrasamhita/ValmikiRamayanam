[
    {
        "text": "अथ श्रीमद्वाल्मीकीयरामायणे बालकाण्डे वसिष्ठवाक्यम् नाम एकविंशः सर्गः ॥१-२१॥",
        "index": 0,
        "shloka_num": null
    },
    {
        "text": "तच्छ्रुत्वा वचनं तस्य स्नेहपर्याकुलाक्षरम् ।\nसमन्युः कौशिको वाक्यं प्रत्युवाच महीपतिम् ॥१-२१-१॥",
        "index": 1,
        "shloka_num": 1
    },
    {
        "text": "पूर्वमर्थं प्रतिश्रुत्य प्रतिज्ञां हातुमिच्छसि ।\nराघवाणामयुक्तोऽयं कुलस्यास्य विपर्ययः ॥१-२१-२॥",
        "index": 2,
        "shloka_num": 2
    },
    {
        "text": "यदीदं ते क्षमं राजन् गमिष्यामि यथागतम् ।\nमिथ्याप्रतिज्ञः काकुत्स्थ सुखी भव सुहृद्वृतः ॥१-२१-३॥",
        "index": 3,
        "shloka_num": 3
    },
    {
        "text": "तस्य रोषपरीतस्य विश्वामित्रस्य धीमतः ।\nचचाल वसुधा कृत्स्ना देवानां च भयं महत् ॥१-२१-४॥",
        "index": 4,
        "shloka_num": 4
    },
    {
        "text": "त्रस्तरूपं तु विज्ञाय जगत्सर्वं महानृषिः ।\nनृपतिं सुव्रतो धीरो वसिष्ठो वाक्यमब्रवीत् ॥१-२१-५॥",
        "index": 5,
        "shloka_num": 5
    },
    {
        "text": "इक्ष्वाकूणां कुले जातः साक्षाद् धर्म इवापरः ।\nधृतिमान् सुव्रतः श्रीमान् न धर्मं हातुमर्हसि ॥१-२१-६॥",
        "index": 6,
        "shloka_num": 6
    },
    {
        "text": "त्रिषु लोकेषु विख्यातो धर्मात्मा इति राघवः ।\nस्वधर्मं प्रतिपद्यस्व नाधर्मं वोढुमर्हसि ॥१-२१-७॥",
        "index": 7,
        "shloka_num": 7
    },
    {
        "text": "प्रतिश्रुत्य करिष्येति उक्तं वाक्यमकुर्वतः ।\nइष्टापूर्तवधो भूयात् तस्माद् रामं विसर्जय ॥१-२१-८॥",
        "index": 8,
        "shloka_num": 8
    },
    {
        "text": "कृतास्त्रमकृतास्त्रं वा नैनं शक्ष्यन्ति राक्षसाः ।\nगुप्तं कुशिकपुत्रेण ज्वलनेनामृतं यथा ॥१-२१-९॥",
        "index": 9,
        "shloka_num": 9
    },
    {
        "text": "एष विग्रहवान् धर्म एष वीर्यवतां वरः ।\nएष विद्याधिको लोके तपसश्च परायणम् ॥१-२१-१०॥",
        "index": 10,
        "shloka_num": 10
    },
    {
        "text": "एषोऽस्त्रान् विविधान् वेत्ति त्रैलोक्ये सचराचरे ।\nनैनमन्यः पुमान् वेत्ति न च वेत्स्यन्ति केचन ॥१-२१-११॥",
        "index": 11,
        "shloka_num": 11
    },
    {
        "text": "न देवा नर्षयः केचिन्नामरा न च राक्षसाः ।\nगन्धर्वयक्षप्रवराः सकिन्नरमहोरगाः ॥१-२१-१२॥",
        "index": 12,
        "shloka_num": 12
    },
    {
        "text": "सर्वास्त्राणि कृशाश्वस्य पुत्राः परमधार्मिकाः ।\nकौशिकाय पुरा दत्ता यदा राज्यं प्रशासति ॥१-२१-१३॥",
        "index": 13,
        "shloka_num": 13
    },
    {
        "text": "तेऽपि पुत्राः कृशाश्वस्य प्रजापतिसुतासुताः ।\nनैकरूपा महावीर्या दीप्तिमन्तो जयावहाः ॥१-२१-१४॥",
        "index": 14,
        "shloka_num": 14
    },
    {
        "text": "जया च सुप्रभा चैव दक्षकन्ये सुमध्यमे ।\nते सुवातेऽस्त्रशस्त्राणि शतं परमभास्वरम् ॥१-२१-१५॥",
        "index": 15,
        "shloka_num": 15
    },
    {
        "text": "पञ्चाशतं सुताँल्लेभे जया लब्धवरा वरान् ।\nवधायासुरसैन्यानामप्रमेयानुरूपिणः ॥१-२१-१६॥",
        "index": 16,
        "shloka_num": 16
    },
    {
        "text": "सुप्रभाजनयच्चापि पुत्रान् पञ्चाशतं पुनः ।\nसंहारान् नाम दुर्धर्षान् दुराक्रामान् बलीयसः ॥१-२१-१७॥",
        "index": 17,
        "shloka_num": 17
    },
    {
        "text": "तानि चास्त्राणि वेत्त्येष यथावत् कुशिकात्मजः ।\nअपूर्वाणां च जनने शक्तो भूयश्च धर्मवित् ॥१-२१-१८॥",
        "index": 18,
        "shloka_num": 18
    },
    {
        "text": "तेनास्य मुनिमुख्यस्य धर्मज्ञस्य महात्मनः ।\nन किञ्चिदस्त्यविदितं भूतं भव्यम् च राघव ॥१-२१-१९॥",
        "index": 19,
        "shloka_num": 19
    },
    {
        "text": "एवंवीर्यो महातेजा विश्वामित्रो महायशाः ।\nन रामगमने राजन् संशयं गन्तुमर्हसि ॥१-२१-२०॥",
        "index": 20,
        "shloka_num": 20
    },
    {
        "text": "तेषां निग्रहणे शक्तः स्वयं च कुशिकात्मजः ।\nतव पुत्रहितार्थाय त्वामुपेत्याभियाचते ॥१-२१-२१॥",
        "index": 21,
        "shloka_num": 21
    },
    {
        "text": "इति मुनिवचनात् प्रसन्नचित्तो रघुवृषभश्च मुमोद पार्थिवाग्र्यः ।\nगमनमभिरुरोच राघवस्य प्रथितयशाः कुशिकात्मजाय बुद्ध्या ॥१-२१-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे वसिष्ठवाक्यम् नाम एकविंशः सर्गः ॥१-२१॥",
        "index": 23,
        "shloka_num": null
    }
]
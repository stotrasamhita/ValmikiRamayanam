[
    {
        "text": "अथ श्रीमद्वाल्मीकीयरामायणे बालकाण्डे अश्वमेधसंभारः नाम द्वादशः सर्गः ॥१-१२॥",
        "index": 0,
        "shloka_num": null
    },
    {
        "text": "ततः काले बहुतिथे कस्मिंश्चित् सुमनोहरे ।\nवसन्ते समनुप्राप्ते राज्ञो यष्टुं मनोऽभवत् ॥१-१२-१॥",
        "index": 1,
        "shloka_num": 1
    },
    {
        "text": "ततः प्रणम्य शिरसा तं विप्रं देववर्णिनम् ।\nयज्ञाय वरयामास संतानार्थं कुलस्य च ॥१-१२-२॥",
        "index": 2,
        "shloka_num": 2
    },
    {
        "text": "तथेति च स राजानमुवाच वसुधाधिपम् ।\nसम्भाराः सम्भ्रियन्तां ते तुरगश्च विमुच्यताम् ॥१-१२-३॥",
        "index": 3,
        "shloka_num": 3
    },
    {
        "text": "सरय्वाश्चोत्तरे तीरे यज्ञभूमिर्विधीयताम् ।\nततोऽब्रवीन्नृपो वाक्यं ब्राह्मणान् वेदपारगान् ॥१-१२-४॥",
        "index": 4,
        "shloka_num": 4
    },
    {
        "text": "सुमन्त्रावाहय क्षिप्रमृत्विजो ब्रह्मवादिनः ।\nसुयज्ञं वामदेवं च जाबालिमथ काश्यपम् ॥१-१२-५॥",
        "index": 5,
        "shloka_num": 5
    },
    {
        "text": "पुरोहितं वसिष्ठं च ये चान्ये द्विजसत्तमाः ।\nततः सुमन्त्रस्त्वरितं गत्वा त्वरितविक्रमः ॥१-१२-६॥",
        "index": 6,
        "shloka_num": 6
    },
    {
        "text": "समानयत् स तान् सर्वान् समस्तान् वेदपारगान् ।\nतान् पूजयित्वा धर्मात्मा राजा दशरथस्तदा ॥१-१२-७॥",
        "index": 7,
        "shloka_num": 7
    },
    {
        "text": "धर्मार्थसहितं युक्तं श्लक्ष्णं वचनमब्रवीत् ।\nमम तातप्यमानस्य पुत्रार्थं नास्ति वै सुखम् ॥१-१२-८॥",
        "index": 8,
        "shloka_num": 8
    },
    {
        "text": "पुत्रार्थं हयमेधेन यक्ष्यामीति मतिर्मम ।\nतदहं यष्टुमिच्छामि हयमेधेन कर्मणा ॥१-१२-९॥",
        "index": 9,
        "shloka_num": 9
    },
    {
        "text": "ऋषिपुत्रप्रभावेण कामान् प्राप्स्यामि चाप्यहम् ।\nततः साध्विति तद्वाक्यं ब्राह्मणाः प्रत्यपूजयन् ॥१-१२-१०॥",
        "index": 10,
        "shloka_num": 10
    },
    {
        "text": "वसिष्ठप्रमुखाः सर्वे पार्थिवस्य मुखाच्च्युतम् ।\nऋष्यशृङ्गपुरोगाश्च प्रत्यूचुर्नृपतिं तदा ॥१-१२-११॥",
        "index": 11,
        "shloka_num": 11
    },
    {
        "text": "सम्भाराः सम्भ्रियन्तां ते तुरगश्च विमुच्यताम् ।\nसरय्वाश्चोत्तरे तीरे यज्ञभूमिर्विधीयताम् ॥१-१२-१२॥",
        "index": 12,
        "shloka_num": 12
    },
    {
        "text": "सर्वथा प्राप्यसे पुत्रांश्चतुरोऽमितविक्रमान् ।\nयस्य ते धार्मिकी बुद्धिरियं पुत्रार्थमागता ॥१-१२-१३॥",
        "index": 13,
        "shloka_num": 13
    },
    {
        "text": "ततः प्रीतोऽभवद् राजा श्रुत्वा तु द्विजभाषितम् ।\nअमात्यानब्रवीद् राजा हर्षेणेदं शुभाक्षरम् ॥१-१२-१४॥",
        "index": 14,
        "shloka_num": 14
    },
    {
        "text": "गुरूणां वचनाच्छीघ्रं सम्भाराः सम्भ्रियन्तु मे ।\nसमर्थाधिष्ठितश्चाश्वः सोपाध्यायो विमुच्यताम् ॥१-१२-१५॥",
        "index": 15,
        "shloka_num": 15
    },
    {
        "text": "सरय्वाश्चोत्तरे तीरे यज्ञभूमिर्विधीयताम् ।\nशान्तयश्चाभिवर्धन्तां यथाकल्पं यथाविधि ॥१-१२-१६॥",
        "index": 16,
        "shloka_num": 16
    },
    {
        "text": "शक्यः कर्तुमयं यज्ञः सर्वेणापि महीक्षिता ।\nनापराधो भवेत् कष्टो यद्यस्मिन् क्रतुसत्तमे ॥१-१२-१७॥",
        "index": 17,
        "shloka_num": 17
    },
    {
        "text": "छिद्रं हि मृगयन्त्येते विद्वांसो ब्रह्मराक्षसाः ।\nविधिहीनस्य यज्ञस्य सद्यः कर्ता विनश्यति ॥१-१२-१८॥",
        "index": 18,
        "shloka_num": 18
    },
    {
        "text": "तद् यथा विधिपूर्वं मे क्रतुरेष समाप्यते ।\nतथा विधानं क्रियतां समर्थाः करणेष्विह ॥१-१२-१९॥",
        "index": 19,
        "shloka_num": 19
    },
    {
        "text": "तथेति च ततः सर्वे मन्त्रिणः प्रत्यपूजयन् ।\nपार्थिवेन्द्रस्य तद् वाक्यं यथाज्ञप्तमकुर्वत ॥१-१२-२०॥",
        "index": 20,
        "shloka_num": 20
    },
    {
        "text": "ततो द्विजास्ते धर्मज्ञमस्तुवन् पार्थिवर्षभम् ।\nअनुज्ञातास्ततः सर्वे पुनर्जग्मुर्यथागतम् ॥१-१२-२१॥",
        "index": 21,
        "shloka_num": 21
    },
    {
        "text": "गतेषु तेषु विप्रेषु मन्त्रिणस्तान् नराधिपः ।\nविसर्जयित्वा स्वं वेश्म प्रविवेश महामतिः ॥१-१२-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे अश्वमेधसंभारः नाम द्वादशः सर्गः ॥१-१२॥",
        "index": 23,
        "shloka_num": null
    }
]
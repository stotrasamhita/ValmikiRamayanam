[
    {
        "text": "अथ श्रीमद्वाल्मीकीयरामायणे बालकाण्डे पप्लवादिसृष्टिः नाम चतुःपञ्चाशः सर्गः ॥१-५४॥",
        "index": 0,
        "shloka_num": null
    },
    {
        "text": "कामधेनुं वसिष्ठोऽपि यदा न त्यजते मुनिः ।\nतदास्य शबलां राम विश्वामित्रोऽन्वकर्षत ॥१-५४-१॥",
        "index": 1,
        "shloka_num": 1
    },
    {
        "text": "नीयमाना तु शबला राम राज्ञा महात्मना ।\nदुःखिता चिन्तयामास रुदन्ती शोककर्शिता ॥१-५४-२॥",
        "index": 2,
        "shloka_num": 2
    },
    {
        "text": "परित्यक्ता वसिष्ठेन किमहं सुमहात्मना ।\nयाहं राजभृतैर्दीना ह्रियेय भृशदुःखिता ॥१-५४-३॥",
        "index": 3,
        "shloka_num": 3
    },
    {
        "text": "किं मयापकृतं तस्य महर्षेर्भावितात्मनः ।\nयन्मामनागसं दृष्ट्वा भक्तां त्यजति धार्मिकः ॥१-५४-४॥",
        "index": 4,
        "shloka_num": 4
    },
    {
        "text": "इति सञ्चिन्तयित्वा तु निःश्वस्य च पुनः पुनः ।\nजगाम वेगेन तदा वसिष्ठं परमौजसम् ॥१-५४-५॥",
        "index": 5,
        "shloka_num": 5
    },
    {
        "text": "निर्धूय तांस्तदा भृत्यान् शतशः शत्रुसूदन ।\nजगामानिलवेगेन पादमूलं महात्मनः ॥१-५४-६॥",
        "index": 6,
        "shloka_num": 6
    },
    {
        "text": "शबला सा रुदन्ती च क्रोशन्ती चेदमब्रवीत् ।\nवसिष्ठस्याग्रतः स्थित्वा रुदन्ती मेघनिःस्वना ॥१-५४-७॥",
        "index": 7,
        "shloka_num": 7
    },
    {
        "text": "भगवन् किं परित्यक्ता त्वयाहं ब्रह्मणः सुत ।\nयस्माद् राजभटा मां हि नयन्ते त्वत्सकाशतः ॥१-५४-८॥",
        "index": 8,
        "shloka_num": 8
    },
    {
        "text": "एवमुक्तस्तु ब्रह्मर्षिरिदं वचनमब्रवीत् ।\nशोकसन्तप्तहृदयां स्वसारमिव दुःखिताम् ॥१-५४-९॥",
        "index": 9,
        "shloka_num": 9
    },
    {
        "text": "न त्वां त्यजामि शबले नापि मेऽपकृतं त्वया ।\nएष त्वां नयते राजा बलान्मत्तो महाबलः ॥१-५४-१०॥",
        "index": 10,
        "shloka_num": 10
    },
    {
        "text": "नहि तुल्यं बलं मह्यं राजा त्वद्य विशेषतः ।\nबली राजा क्षत्रियश्च पृथिव्याः पतिरेव च ॥१-५४-११॥",
        "index": 11,
        "shloka_num": 11
    },
    {
        "text": "इयमक्षौहिणी पूर्णा गजवाजिरथाकुला ।\nहस्तिध्वजसमाकीर्णा तेनासौ बलवत्तरः ॥१-५४-१२॥",
        "index": 12,
        "shloka_num": 12
    },
    {
        "text": "एवमुक्ता वसिष्ठेन प्रत्युवाच विनीतवत् ।\nवचनं वचनज्ञा सा ब्रह्मर्षिमतुलप्रभम् ॥१-५४-१३॥",
        "index": 13,
        "shloka_num": 13
    },
    {
        "text": "न बलं क्षत्रियस्याहुर्ब्राह्मणा बलवत्तराः ।\nब्रह्मन् ब्रह्मबलं दिव्यं क्षात्राच्च बलवत्तरम् ॥१-५४-१४॥",
        "index": 14,
        "shloka_num": 14
    },
    {
        "text": "अप्रमेयं बलं तुभ्यं न त्वया बलवत्तरः ।\nविश्वामित्रो महावीर्यस्तेजस्तव दुरासदम् ॥१-५४-१५॥",
        "index": 15,
        "shloka_num": 15
    },
    {
        "text": "नियुङ्क्ष्व मां महातेजस्त्वं ब्रह्मबलसम्भृताम् ।\nतस्य दर्पं बलं यत्नं नाशयामि दुरात्मनः ॥१-५४-१६॥",
        "index": 16,
        "shloka_num": 16
    },
    {
        "text": "इत्युक्तस्तु तया राम वसिष्ठस्तु महायशाः ।\nसृजस्वेति तदोवाच बलं परबलार्दनम् ॥१-५४-१७॥",
        "index": 17,
        "shloka_num": 17
    },
    {
        "text": "तस्य तद् वचनं श्रुत्वा सुरभिः सासृजत् तदा ।\nतस्या हुम्भारवोत्सृष्टाः पह्लवाः शतशो नृप ॥१-५४-१८॥",
        "index": 18,
        "shloka_num": 18
    },
    {
        "text": "नाशयन्ति बलं सर्वं विश्वामित्रस्य पश्यतः ।\nस राजा परमक्रुद्धः क्रोधविस्फारितेक्षणः ॥१-५४-१९॥",
        "index": 19,
        "shloka_num": 19
    },
    {
        "text": "पह्लवान् नाशयामास शस्त्रैरुच्चावचैरपि ।\nविश्वामित्रार्दितान् दृष्ट्वा पह्लवान् शतशस्तदा ॥१-५४-२०॥",
        "index": 20,
        "shloka_num": 20
    },
    {
        "text": "भूय एवासृजद् घोरान् शकान् यवनमिश्रितान् ।\nतैरासीत् संवृता भूमिः शकैर्यवनमिश्रितैः ॥१-५४-२१॥",
        "index": 21,
        "shloka_num": 21
    },
    {
        "text": "प्रभावद्भिर्महावीर्यैर्हेमकिञ्जल्कसन्निभैः ।\nतीक्ष्णासिपट्टिशधरैर्हेमवर्णाम्बरावृतैः ॥१-५४-२२॥",
        "index": 22,
        "shloka_num": 22
    },
    {
        "text": "निर्दग्धं तद्बलं सर्वं प्रदीप्तैरिव पावकैः ।\nततोऽस्त्राणि महातेजा विश्वामित्रो मुमोच ह ।\nतैस्ते यवनकाम्बोजा बर्बराश्चाकुलीकृताः ॥१-५४-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे पप्लवादिसृष्टिः नाम चतुःपञ्चाशः सर्गः ॥१-५४॥",
        "index": 24,
        "shloka_num": null
    }
]
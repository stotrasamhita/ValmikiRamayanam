[
    {
        "text": "अथ श्रीमद्वाल्मीकीयरामायणे बालकाण्डे त्रिशङ्कुशापः नाम अष्टपञ्चाशः सर्गः ॥१-५८॥",
        "index": 0,
        "shloka_num": null
    },
    {
        "text": "ततस्त्रिशङ्कोर्वचनं श्रुत्वा क्रोधसमन्वितम् ।\nऋषिपुत्रशतं राम राजानमिदमब्रवीत् ॥१-५८-१॥",
        "index": 1,
        "shloka_num": 1
    },
    {
        "text": "प्रत्याख्यातोऽसि दुर्मेधो गुरुणा सत्यवादिना ।\nतं कथं समतिक्रम्य शाखान्तरमुपेयिवान् ॥१-५८-२॥",
        "index": 2,
        "shloka_num": 2
    },
    {
        "text": "इक्ष्वाकूणां हि सर्वेषां पुरोधाः परमा गतिः ।\nन चातिक्रमितुं शक्यं वचनं सत्यवादिनः ॥१-५८-३॥",
        "index": 3,
        "shloka_num": 3
    },
    {
        "text": "अशक्यमिति सोवाच वसिष्ठो भगवानृषिः ।\nतं वयं वै समाहर्तुं क्रतुं शक्ताः कथञ्चन ॥१-५८-४॥",
        "index": 4,
        "shloka_num": 4
    },
    {
        "text": "बालिशस्त्वं नरश्रेष्ठ गम्यतां स्वपुरं पुनः ।\nयाजने भगवान् शक्तस्त्रैलोक्यस्यापि पार्थिव ॥१-५८-५॥",
        "index": 5,
        "shloka_num": 5
    },
    {
        "text": "अवमानं कथं कर्तुं तस्य शक्ष्यामहे वयम् ।\nतेषां तद् वचनं श्रुत्वा क्रोधपर्याकुलाक्षरम् ॥१-५८-६॥",
        "index": 6,
        "shloka_num": 6
    },
    {
        "text": "स राजा पुनरेवैतानिदं वचनमब्रवीत् ।\nप्रत्याख्यातो भगवता गुरुपुत्रैस्तथैव हि ॥१-५८-७॥",
        "index": 7,
        "shloka_num": 7
    },
    {
        "text": "अन्यां गतिं गमिष्यामि स्वस्ति वोऽस्तु तपोधनाः ।\nऋषिपुत्रास्तु तच्छ्रुत्वा वाक्यं घोराभिसंहितम् ॥१-५८-८॥",
        "index": 8,
        "shloka_num": 8
    },
    {
        "text": "शेपुः परमसङ्क्रुद्धाश्चण्डालत्वं गमिष्यसि ।\nइत्युक्त्वा ते महात्मानो विविशुः स्वं स्वमाश्रमम् ॥१-५८-९॥",
        "index": 9,
        "shloka_num": 9
    },
    {
        "text": "अथ रात्र्यां व्यतीतायां राजा चण्डालतां गतः ।\nनीलवस्त्रधरो नीलः पुरुषो ध्वस्तमूर्धजः ॥१-५८-१०॥",
        "index": 10,
        "shloka_num": 10
    },
    {
        "text": "चित्यमाल्याङ्गरागश्च आयसाभरणोऽभवत् ।\nतं दृष्ट्वा मन्त्रिणः सर्वे त्यज्य चण्डालरूपिणम् ॥१-५८-११॥",
        "index": 11,
        "shloka_num": 11
    },
    {
        "text": "प्राद्रवन् सहिता राम पौरा येऽस्यानुगामिनः ।\nएको हि राजा काकुत्स्थ जगाम परमात्मवान् ॥१-५८-१२॥",
        "index": 12,
        "shloka_num": 12
    },
    {
        "text": "दह्यमानो दिवारात्रं विश्वामित्रं तपोधनम् ।\nविश्वामित्रस्तु तं दृष्ट्वा राजानं विफलीकृतम् ॥१-५८-१३॥",
        "index": 13,
        "shloka_num": 13
    },
    {
        "text": "चण्डालरूपिणं राम मुनिः कारुण्यमागतः ।\nकारुण्यात् स महातेजा वाक्यं परमधार्मिकः ॥१-५८-१४॥",
        "index": 14,
        "shloka_num": 14
    },
    {
        "text": "इदं जगाद भद्रं ते राजानं घोरदर्शनम् ।\nकिमागमनकार्यं ते राजपुत्र महाबल ॥१-५८-१५॥",
        "index": 15,
        "shloka_num": 15
    },
    {
        "text": "अयोध्याधिपते वीर शापाच्चण्डालतां गतः ।\nअथ तद्वाक्यमाकर्ण्य राजा चण्डालतां गतः ॥१-५८-१६॥",
        "index": 16,
        "shloka_num": 16
    },
    {
        "text": "अब्रवीत् प्राञ्जलिर्वाक्यं वाक्यज्ञो वाक्यकोविदम् ।\nप्रत्याख्यातोऽस्मि गुरुणा गुरुपुत्रैस्तथैव च ॥१-५८-१७॥",
        "index": 17,
        "shloka_num": 17
    },
    {
        "text": "अनवाप्यैव तं कामं मया प्राप्तो विपर्ययः ।\nसशरीरो दिवं यायामिति मे सौम्यदर्शन ॥१-५८-१८॥",
        "index": 18,
        "shloka_num": 18
    },
    {
        "text": "मया चेष्टं क्रतुशतं तच्च नावाप्यते फलम् ।\nअनृतं नोक्तपूर्वं मे न च वक्ष्ये कदाचन ॥१-५८-१९॥",
        "index": 19,
        "shloka_num": 19
    },
    {
        "text": "कृच्छ्रेष्वपि गतः सौम्य क्षत्रधर्मेण ते शपे ।\nयज्ञैर्बहुविधैरिष्टं प्रजा धर्मेण पालिताः ॥१-५८-२०॥",
        "index": 20,
        "shloka_num": 20
    },
    {
        "text": "गुरवश्च महात्मानः शीलवृत्तेन तोषिताः ।\nधर्मे प्रयतमानस्य यज्ञं चाहर्तुमिच्छतः ॥१-५८-२१॥",
        "index": 21,
        "shloka_num": 21
    },
    {
        "text": "परितोषं न गच्छन्ति गुरवो मुनिपुङ्गव ।\nदैवमेव परं मन्ये पौरुषं तु निरर्थकम् ॥१-५८-२२॥",
        "index": 22,
        "shloka_num": 22
    },
    {
        "text": "दैवेनाक्रम्यते सर्वं दैवं हि परमा गतिः ।\nतस्य मे परमार्तस्य प्रसादमभिकाङ्क्षतः ।\nकर्तुमर्हसि भद्रं ते दैवोपहतकर्मणः ॥१-५८-२३॥",
        "index": 23,
        "shloka_num": 23
    },
    {
        "text": "नान्यां गतिं गमिष्यामि नान्यच्छरणमस्ति मे ।\nदैवं पुरुषकारेण निवर्तयितुमर्हसि ॥१-५८-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिशङ्कुशापः नाम अष्टपञ्चाशः सर्गः ॥१-५८॥",
        "index": 25,
        "shloka_num": null
    }
]
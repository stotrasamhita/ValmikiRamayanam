[
    {
        "text": "अथ श्रीमद्वाल्मीकीयरामायणे बालकाण्डे दशरथाह्वानम् नाम अष्टषष्ठितमः सर्गः ॥१-६८॥",
        "index": 0,
        "shloka_num": null
    },
    {
        "text": "जनकेन समादिष्टा दूतास्ते क्लान्तवाहनाः ।\nत्रिरात्रमुषिता मार्गे तेऽयोध्यां प्राविशन् पुरीम् ॥१-६८-१॥",
        "index": 1,
        "shloka_num": 1
    },
    {
        "text": "ते राजवचनाद् गत्वा राजवेश्म प्रवेशिताः ।\nददृशुर्देवसंकाशं वृद्धं दशरथं नृपम् ॥१-६८-२॥",
        "index": 2,
        "shloka_num": 2
    },
    {
        "text": "बद्धाञ्जलिपुटाः सर्वे दूता विगतसाध्वसाः ।\nराजानं प्रश्रितं वाक्यमब्रुवन् मधुराक्षरम् ॥१-६८-३॥",
        "index": 3,
        "shloka_num": 3
    },
    {
        "text": "मैथिलो जनको राजा साग्निहोत्रपुरस्कृतः ।\nमुहुर्मुहुर्मधुरया स्नेहसंरक्तया गिरा ॥१-६८-४॥",
        "index": 4,
        "shloka_num": 4
    },
    {
        "text": "कुशलं चाव्ययं चैव सोपाध्यायपुरोहितम् ।\nजनकस्त्वां महाराज पृच्छते सपुरःसरम् ॥१-६८-५॥",
        "index": 5,
        "shloka_num": 5
    },
    {
        "text": "पृष्ट्वा कुशलमव्यग्रं वैदेहो मिथिलाधिपः ।\nकौशिकानुमते वाक्यं भवन्तमिदमब्रवीत् ॥१-६८-६॥",
        "index": 6,
        "shloka_num": 6
    },
    {
        "text": "पूर्वं प्रतिज्ञा विदिता वीर्यशुल्का ममात्मजा ।\nराजानश्च कृतामर्षा निर्वीर्या विमुखीकृताः ॥१-६८-७॥",
        "index": 7,
        "shloka_num": 7
    },
    {
        "text": "सेयं मम सुता राजन् विश्वामित्रपुरस्कृतैः ।\nयदृच्छयागतै राजन् निर्जिता तव पुत्रकैः ॥१-६८-८॥",
        "index": 8,
        "shloka_num": 8
    },
    {
        "text": "तच्च रत्नं धनुर्दिव्यं मध्ये भग्नं महात्मना ।\nरामेण हि महाबाहो महत्यां जनसंसदि ॥१-६८-९॥",
        "index": 9,
        "shloka_num": 9
    },
    {
        "text": "अस्मै देया मया सीता वीर्यशुल्का महात्मने ।\nप्रतिज्ञां तर्तुमिच्छामि तदनुज्ञातुमर्हसि ॥१-६८-१०॥",
        "index": 10,
        "shloka_num": 10
    },
    {
        "text": "सोपाध्यायो महाराज पुरोहितपुरस्कृतः ।\nशीघ्रमागच्छ भद्रं ते द्रष्टुमर्हसि राघवौ ॥१-६८-११॥",
        "index": 11,
        "shloka_num": 11
    },
    {
        "text": "प्रतिज्ञां मम राजेन्द्र निर्वर्तयितुमर्हसि ।\nपुत्रयोरुभयोरेव प्रीतिं त्वमुपलप्स्यसे ॥१-६८-१२॥",
        "index": 12,
        "shloka_num": 12
    },
    {
        "text": "एवं विदेहाधिपतिर्मधुरं वाक्यमब्रवीत् ।\nविश्वामित्राभ्यनुज्ञातः शतानन्दमते स्थितः ॥१-६८-१३॥",
        "index": 13,
        "shloka_num": 13
    },
    {
        "text": "दूतवाक्यं तु तच्छ्रुत्वा राजा परमहर्षितः ।\nवसिष्ठं वामदेवं च मन्त्रिणश्चैवमब्रवीत् ॥१-६८-१४॥",
        "index": 14,
        "shloka_num": 14
    },
    {
        "text": "गुप्तः कुशिकपुत्रेण कौसल्यानन्दवर्धनः ।\nलक्ष्मणेन सह भ्रात्रा विदेहेषु वसत्यसौ ॥१-६८-१५॥",
        "index": 15,
        "shloka_num": 15
    },
    {
        "text": "दृष्टवीर्यस्तु काकुत्स्थो जनकेन महात्मना ।\nसम्प्रदानं सुतायास्तु राघवे कर्तुमिच्छति ॥१-६८-१६॥",
        "index": 16,
        "shloka_num": 16
    },
    {
        "text": "यदि वो रोचते वृत्तं जनकस्य महात्मनः ।\nपुरीं गच्छामहे शीघ्रं मा भूत् कालस्य पर्ययः ॥१-६८-१७॥",
        "index": 17,
        "shloka_num": 17
    },
    {
        "text": "मन्त्रिणो बाढमित्याहुः सह सर्वैर्महर्षिभिः ।\nसुप्रीतश्चाब्रवीद् राजा श्वो यात्रेति च मन्त्रिणः ॥१-६८-१८॥",
        "index": 18,
        "shloka_num": 18
    },
    {
        "text": "मन्त्रिणस्तु नरेन्द्रस्य रात्रिं परमसत्कृताः ।\nऊषुः प्रमुदिताः सर्वे गुणैः सर्वैः समन्विताः ॥१-६८-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे दशरथाह्वानम् नाम अष्टषष्ठितमः सर्गः ॥१-६८॥",
        "index": 20,
        "shloka_num": null
    }
]
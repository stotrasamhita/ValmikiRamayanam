[
    {
        "text": "अथ श्रीमद्वाल्मीकीयरामायणे बालकाण्डे विद्याप्रदानम् नाम द्वाविंशः सर्गः ॥१-२२॥",
        "index": 0,
        "shloka_num": null
    },
    {
        "text": "तथा वसिष्ठे ब्रुवति राजा दशरथः स्वयम् ।\nप्रहृष्टवदनो राममाजुहाव सलक्ष्मणम् ॥१-२२-१॥",
        "index": 1,
        "shloka_num": 1
    },
    {
        "text": "कृतस्वस्त्ययनं मात्रा पित्रा दशरथेन च ।\nपुरोधसा वसिष्ठेन मङ्गलैरभिमन्त्रितम् ॥१-२२-२॥",
        "index": 2,
        "shloka_num": 2
    },
    {
        "text": "स पुत्रं मूर्ध्न्युपाघ्राय राजा दशरथस्तदा ।\nददौ कुशिकपुत्राय सुप्रीतेनान्तरात्मना ॥१-२२-३॥",
        "index": 3,
        "shloka_num": 3
    },
    {
        "text": "ततो वायुः सुखस्पर्शो नीरजस्को ववौ तदा ।\nविश्वामित्रगतं रामं दृष्ट्वा राजीवलोचनम् ॥१-२२-४॥",
        "index": 4,
        "shloka_num": 4
    },
    {
        "text": "पुष्पवृष्टिर्महत्यासीद् देवदुन्दुभिनिस्वनैः ।\nशङ्खदुन्दुभिनिर्घोषः प्रयाते तु महात्मनि ॥१-२२-५॥",
        "index": 5,
        "shloka_num": 5
    },
    {
        "text": "विश्वामित्रो ययावग्रे ततो रामो महायशाः ।\nकाकपक्षधरो धन्वी तं च सौमित्रिरन्वगात् ॥१-२२-६॥",
        "index": 6,
        "shloka_num": 6
    },
    {
        "text": "कलापिनौ धनुष्पाणी शोभयानौ दिशो दश ।\nविश्वामित्रं महात्मानं त्रिशीर्षाविव पन्नगौ ॥१-२२-७॥",
        "index": 7,
        "shloka_num": 7
    },
    {
        "text": "अनुजग्मतुरक्षुद्रौ पितामहमिवाश्विनौ ।\nअनुयातौ श्रिया दीप्तौ शोभयेतावनिन्दितौ ॥१-२२-८॥",
        "index": 8,
        "shloka_num": 8
    },
    {
        "text": "तदा कुशिकपुत्रं तु धनुष्पाणी स्वलङ्कृतौ ।\nबद्धगोधाङ्गुलित्राणौ खड्गवन्तौ महाद्युती ॥१-२२-९॥",
        "index": 9,
        "shloka_num": 9
    },
    {
        "text": "कुमारौ चारुवपुषौ भ्रातरौ रामलक्ष्मणौ ।\nअनुयातौ श्रिया दीप्तौ शोभयेतावनिन्दितौ ॥१-२२-१०॥",
        "index": 10,
        "shloka_num": 10
    },
    {
        "text": "स्थाणुं देवमिवाचिन्त्यं कुमाराविव पावकी ।\nअध्यर्धयोजनं गत्वा सरय्वा दक्षिणे तटे ॥१-२२-११॥",
        "index": 11,
        "shloka_num": 11
    },
    {
        "text": "रामेति मधुरां वाणीं विश्वामित्रोऽभ्यभाषत ।\nगृहाण वत्स सलिलं मा भूत्कालस्य पर्ययः ॥१-२२-१२॥",
        "index": 12,
        "shloka_num": 12
    },
    {
        "text": "मन्त्रग्रामं गृहाण त्वं बलामतिबलां तथा ।\nन श्रमो न ज्वरो वा ते न रूपस्य विपर्ययः ॥१-२२-१३॥",
        "index": 13,
        "shloka_num": 13
    },
    {
        "text": "न च सुप्तं प्रमत्तं वा धर्षयिष्यन्ति नैर्ऋताः ।\nन बाह्वोः सदृशो वीर्ये पृथिव्यामस्ति कश्चन ॥१-२२-१४॥",
        "index": 14,
        "shloka_num": 14
    },
    {
        "text": "त्रिषु लोकेषु वा राम न भवेत्सदृशस्तव ।\nबलामतिबलां चैव पठतस्तात राघव ॥१-२२-१५॥",
        "index": 15,
        "shloka_num": 15
    },
    {
        "text": "न सौभाग्ये न दाक्षिण्ये न ज्ञाने बुद्धिनिश्चये ।\nनोत्तरे प्रतिवक्तव्ये समो लोके तवानघ ॥१-२२-१६॥",
        "index": 16,
        "shloka_num": 16
    },
    {
        "text": "एतद्विद्याद्वये लब्धे न भवेत् सदृशस्तव ।\nबला चातिबला चैव सर्वज्ञानस्य मातरौ ॥१-२२-१७॥",
        "index": 17,
        "shloka_num": 17
    },
    {
        "text": "क्षुत्पिपासे न ते राम भविष्येते नरोत्तम ।\nबलामतिबलां चैव पठतस्तात राघव ॥१-२२-१८॥",
        "index": 18,
        "shloka_num": 18
    },
    {
        "text": "गृहाण सर्वलोकस्य गुप्तये रघुनन्दन ।\nविद्याद्वयमधीयाने यशश्चाथ भवेद् भुवि ।\nपितामहसुते ह्येते विद्ये तेजःसमन्विते ॥१-२२-१९॥",
        "index": 19,
        "shloka_num": 19
    },
    {
        "text": "प्रदातुं तव काकुत्स्थ सदृशस्त्वं हि पार्थिव ।\nकामं बहुगुणाः सर्वे त्वय्येते नात्र संशयः ॥१-२२-२०॥",
        "index": 20,
        "shloka_num": 20
    },
    {
        "text": "तपसा सम्भृते चैते बहुरूपे भविष्यतः ।\nततो रामो जलं स्पृष्ट्वा प्रहृष्टवदनः शुचिः ॥१-२२-२१॥",
        "index": 21,
        "shloka_num": 21
    },
    {
        "text": "प्रतिजग्राह ते विद्ये महर्षेर्भावितात्मनः ।\nविद्यासमुदितो रामः शुशुभे भूरिविक्रमः ॥१-२२-२२॥",
        "index": 22,
        "shloka_num": 22
    },
    {
        "text": "सहस्ररश्मिर्भगवान् शरदीव दिवाकरः ।\nगुरुकार्याणि सर्वाणि नियुज्य कुशिकात्मजे ।\nऊषुस्तां रजनीं तत्र सरय्वां सुसुखं त्रयः ॥१-२२-२३॥",
        "index": 23,
        "shloka_num": 23
    },
    {
        "text": "दशरथनृपसूनुसत्तमाभ्यां तृणशयनेऽनुचिते तदोषिताभ्याम् ।\nकुशिकसुतवचोऽनुलालिताभ्याम् सुखमिव सा विबभौ विभावरी च ॥१-२२-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे विद्याप्रदानम् नाम द्वाविंशः सर्गः ॥१-२२॥",
        "index": 25,
        "shloka_num": null
    }
]
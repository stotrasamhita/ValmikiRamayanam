[
    {
        "text": "अथ श्रीमद्वाल्मीकीयरामायणे बालकाण्डे रावणवधोपायः नाम पञ्चदशः सर्गः ॥१-१५॥",
        "index": 0,
        "shloka_num": null
    },
    {
        "text": "मेधावी तु ततो ध्यात्वा स किञ्चिदिदमुत्तरम् ।\nलब्धसंज्ञस्ततस्तं तु वेदज्ञो नृपमब्रवीत् ॥१-१५-१॥",
        "index": 1,
        "shloka_num": 1
    },
    {
        "text": "इष्टिं तेऽहं करिष्यामि पुत्रीयां पुत्रकारणात् ।\nअथर्वशिरसि प्रोक्तैर्मन्त्रैः सिद्धां विधानतः ॥१-१५-२॥",
        "index": 2,
        "shloka_num": 2
    },
    {
        "text": "ततः प्राक्रमदिष्टिं तां पुत्रीयां पुत्रकारणात् ।\nजुहावाग्नौ च तेजस्वी मन्त्रदृष्टेन कर्मणा ॥१-१५-३॥",
        "index": 3,
        "shloka_num": 3
    },
    {
        "text": "ततो देवाः सगन्धर्वाः सिद्धाश्च परमर्षयः ।\nभागप्रतिग्रहार्थं वै समवेता यथाविधि ॥१-१५-४॥",
        "index": 4,
        "shloka_num": 4
    },
    {
        "text": "ताः समेत्य यथान्यायं तस्मिन् सदसि देवताः ।\nअब्रुवन् लोककर्तारं ब्रह्माणं वचनं ततः ॥१-१५-५॥",
        "index": 5,
        "shloka_num": 5
    },
    {
        "text": "भगवंस्त्वत्प्रसादेन रावणो नाम राक्षसः ।\nसर्वान् नो बाधते वीर्याच्छासितुं तं न शक्नुमः ॥१-१५-६॥",
        "index": 6,
        "shloka_num": 6
    },
    {
        "text": "त्वया तस्मै वरो दत्तः प्रीतेन भगवंस्तदा ।\nमानयन्तश्च तं नित्यं सर्वं तस्य क्षमामहे ॥१-१५-७॥",
        "index": 7,
        "shloka_num": 7
    },
    {
        "text": "उद्वेजयति लोकांस्त्रीनुच्छ्रितान् द्वेष्टि दुर्मतिः ।\nशक्रं त्रिदशराजानं प्रधर्षयितुमिच्छति ॥१-१५-८॥",
        "index": 8,
        "shloka_num": 8
    },
    {
        "text": "ऋषीन्यक्षान्सगन्धर्वानसुरान्ब्राह्मणांस्तथा ।\nअतिक्रामति दुर्धर्षो वरदानेन मोहितः ॥१-१५-९॥",
        "index": 9,
        "shloka_num": 9
    },
    {
        "text": "नैनं सूर्यः प्रतपति पार्श्वे वाति न मारुतः ।\nचलोर्मिमाली तं दृष्ट्वा समुद्रोऽपि न कम्पते ॥१-१५-१०॥",
        "index": 10,
        "shloka_num": 10
    },
    {
        "text": "तन्महन्नो भयं तस्माद् राक्षसाद् घोरदर्शनात् ।\nवधार्थं तस्य भगवन्नुपायं कर्तुमर्हसि ॥१-१५-११॥",
        "index": 11,
        "shloka_num": 11
    },
    {
        "text": "एवमुक्तः सुरैः सर्वैश्चिन्तयित्वा ततोऽब्रवीत् ।\nहन्तायं विदितस्तस्य वधोपायो दुरात्मनः ॥१-१५-१२॥",
        "index": 12,
        "shloka_num": 12
    },
    {
        "text": "तेन गन्धर्वयक्षाणां देवदानवरक्षसाम् ।\nअवध्योऽस्मीति वागुक्ता तथेत्युक्तं च तन्मया ॥१-१५-१३॥",
        "index": 13,
        "shloka_num": 13
    },
    {
        "text": "नाकीर्तयदवज्ञानात् तद् रक्षो मानुषांस्तदा ।\nतस्मात् स मानुषाद् वध्यो मृत्युर्नान्योऽस्य विद्यते ॥१-१५-१४॥",
        "index": 14,
        "shloka_num": 14
    },
    {
        "text": "एतच्छ्रुत्वा प्रियं वाक्यं ब्रह्मणा समुदाहृतम् ।\nदेवा महर्षयः सर्वे प्रहृष्टास्तेऽभवंस्तदा ॥१-१५-१५॥",
        "index": 15,
        "shloka_num": 15
    },
    {
        "text": "एतस्मिन्नन्तरे विष्णुरुपयातो महाद्युतिः ।\nशङ्खचक्रगदापाणिः पीतवासा जगत्पतिः ॥१-१५-१६॥",
        "index": 16,
        "shloka_num": 16
    },
    {
        "text": "वैनतेयं समारुह्य भास्करस्तोयदम् यथा ।\nतप्तहाटककेयूरो वन्द्यमानः सुरोत्तमैः ॥१-१५-१७॥",
        "index": 17,
        "shloka_num": 17
    },
    {
        "text": "ब्रह्मणा च समागत्य तत्र तस्थौ समाहितः ।\nतमब्रुवन् सुराः सर्वे समभिष्टूय सन्नताः ॥१-१५-१८॥",
        "index": 18,
        "shloka_num": 18
    },
    {
        "text": "त्वां नियोक्ष्यामहे विष्णो लोकानां हितकाम्यया ।\nराज्ञो दशरथस्य त्वमयोध्याधिपतेर्विभो ॥१-१५-१९॥",
        "index": 19,
        "shloka_num": 19
    },
    {
        "text": "धर्मज्ञस्य वदान्यस्य महर्षिसमतेजसः ।\nतस्य भार्यासु तिसृषु ह्रीश्रीकीर्त्युपमासु च ॥१-१५-२०॥",
        "index": 20,
        "shloka_num": 20
    },
    {
        "text": "विष्णो पुत्रत्वमागच्छ कृत्वाऽऽत्मानं चतुर्विधम् ।\nतत्र त्वं मानुषो भूत्वा प्रवृद्धं लोककण्टकम् ॥१-१५-२१॥",
        "index": 21,
        "shloka_num": 21
    },
    {
        "text": "अवध्यं दैवतैर्विष्णो समरे जहि रावणम् ।\nस हि देवान् सगन्धर्वान् सिद्धांश्च ऋषिसत्तमान् ॥१-१५-२२॥",
        "index": 22,
        "shloka_num": 22
    },
    {
        "text": "राक्षसो रावणो मूर्खो वीर्योद्रेकेण बाधते ।\nऋषयश्च ततस्तेन गन्धर्वाप्सरसस्तथा ॥१-१५-२३॥",
        "index": 23,
        "shloka_num": 23
    },
    {
        "text": "क्रीडन्तो नन्दनवने रौद्रेण विनिपातिताः ।\nवधार्थं वयमायातास्तस्य वै मुनिभिः सह ॥१-१५-२४॥",
        "index": 24,
        "shloka_num": 24
    },
    {
        "text": "सिद्धगन्धर्वयक्षाश्च ततस्त्वां शरणं गताः ।\nत्वं गतिः परमा देव सर्वेषाम् नः परन्तपः ॥१-१५-२५॥",
        "index": 25,
        "shloka_num": 25
    },
    {
        "text": "वधाय देवशतॄणां नृणां लोके मनः कुरु ।\nएवं स्तुतस्तु देवेशो विष्णुस्त्रिदशपुङ्गवः ॥१-१५-२६॥",
        "index": 26,
        "shloka_num": 26
    },
    {
        "text": "पितामहपुरोगांस्तान् सर्वलोकनमस्कृतः ।\nअब्रवीत् त्रिदशान् सर्वान् समेतान् धर्मसंहितान् ॥१-१५-२७॥",
        "index": 27,
        "shloka_num": 27
    },
    {
        "text": "भयं त्यजत भद्रं वो हितार्थं युधि रावणम् ।\nसपुत्रपौत्रं सामात्यं समन्त्रिज्ञातिबान्धवम् ॥१-१५-२८॥",
        "index": 28,
        "shloka_num": 28
    },
    {
        "text": "हत्वा क्रूरं दुराधर्षं देवर्षीणां भयावहम् ।\nदशवर्षसहस्राणि दशवर्षशतानि च ॥१-१५-२९॥",
        "index": 29,
        "shloka_num": 29
    },
    {
        "text": "वत्स्यामि मानुषे लोके पालयन् पृथिवीमिमाम् ।\nएवं दत्त्वा वरं देवो देवानां विष्णुरात्मवान् ॥१-१५-३०॥",
        "index": 30,
        "shloka_num": 30
    },
    {
        "text": "मानुष्ये चिन्तयामास जन्मभूमिमथात्मनः ।\nततः पद्मपलाशाक्षः कृत्वात्मानं चतुर्विधम् ॥१-१५-३१॥",
        "index": 31,
        "shloka_num": 31
    },
    {
        "text": "पितरं रोचयामास तदा दशरथं नृपम् ।\nततो देवर्षिगन्धर्वाः सरुद्राः साप्सरोगणाः ।\nस्तुतिभिर्दिव्यरूपाभिस्तुष्टुवुर्मधुसूदनम् ॥१-१५-३२॥",
        "index": 32,
        "shloka_num": 32
    },
    {
        "text": "तमुद्धतं रावणमुग्रतेजसं प्रवृद्धदर्पं त्रिदशेश्वरद्विषम् ।\nविरावणं साधु तपस्विकण्टकं तपस्विनामुद्धर तं भयावहम् ॥१-१५-३३॥",
        "index": 33,
        "shloka_num": 33
    },
    {
        "text": "तमेव हत्वा सबलं सबान्धवम् विरावणं रावणमुग्रपौरुषम् ।\nस्वर्लोकमागच्छ गतज्वरश्चिरं सुरेन्द्रगुप्तं गतदोषकल्मषम् ॥१-१५-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे रावणवधोपायः नाम पञ्चदशः सर्गः ॥१-१५॥",
        "index": 35,
        "shloka_num": null
    }
]
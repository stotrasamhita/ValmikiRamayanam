[
    {
        "text": "अथ श्रीमद्वाल्मीकीयरामायणे बालकाण्डे ऋक्षवानरोत्पत्तिः नाम सप्तदशः सर्गः ॥१-१७॥",
        "index": 0,
        "shloka_num": null
    },
    {
        "text": "पुत्रत्वं तु गते विष्णौ राज्ञस्तस्य महात्मनः ।\nउवाच देवताः सर्वाः स्वयम्भूर्भगवानिदम् ॥१-१७-१॥",
        "index": 1,
        "shloka_num": 1
    },
    {
        "text": "सत्यसन्धस्य वीरस्य सर्वेषां नो हितैषिणः ।\nविष्णोः सहायान् बलिनः सृजध्वं कामरूपिणः ॥१-१७-२॥",
        "index": 2,
        "shloka_num": 2
    },
    {
        "text": "मायाविदश्च शूरांश्च वायुवेगसमान् जवे ।\nनयज्ञान् बुद्धिसम्पन्नान् विष्णुतुल्यपराक्रमान् ॥१-१७-३॥",
        "index": 3,
        "shloka_num": 3
    },
    {
        "text": "असंहार्यानुपायज्ञान् दिव्यसंहननान्वितान् ।\nसर्वास्त्रगुणसम्पन्नानमृतप्राशनानिव ॥१-१७-४॥",
        "index": 4,
        "shloka_num": 4
    },
    {
        "text": "अप्सरस्सु च मुख्यासु गन्धर्वीणां तनूषु च ।\nयक्षपन्नगकन्यासु ऋक्षविद्याधरीषु च ॥१-१७-५॥",
        "index": 5,
        "shloka_num": 5
    },
    {
        "text": "किन्नरीणां च गात्रेषु वानरीणां तनूषु च ।\nसृजध्वं हरिरूपेण पुत्रांस्तुल्यपराक्रमान् ॥१-१७-६॥",
        "index": 6,
        "shloka_num": 6
    },
    {
        "text": "पूर्वमेव मया सृष्टो जाम्बवान् ऋक्षपुङ्गवः ।\nजृम्भमाणस्य सहसा मम वक्त्रादजायत ॥१-१७-७॥",
        "index": 7,
        "shloka_num": 7
    },
    {
        "text": "ते तथोक्ता भगवता तत् प्रतिश्रुत्य शासनम् ।\nजनयामासुरेवं ते पुत्रान् वानररूपिणः ॥१-१७-८॥",
        "index": 8,
        "shloka_num": 8
    },
    {
        "text": "ऋषयश्च महात्मानः सिद्धविद्याधरोरगाः ।\nचारणाश्च सुतान् वीरान् ससृजुर्वनचारिणः ॥१-१७-९॥",
        "index": 9,
        "shloka_num": 9
    },
    {
        "text": "वानरेन्द्रं महेन्द्राभमिन्द्रो वालिनमात्मजम् ।\nसुग्रीवं जनयामास तपनस्तपतां वरः ॥१-१७-१०॥",
        "index": 10,
        "shloka_num": 10
    },
    {
        "text": "बृहस्पतिस्त्वजनयत् तारं नाम महाकपिम् ।\nसर्ववानरमुख्यानां बुद्धिमन्तमनुत्तमम् ॥१-१७-११॥",
        "index": 11,
        "shloka_num": 11
    },
    {
        "text": "धनदस्य सुतः श्रीमान् वानरो गन्धमादनः ।\nविश्वकर्मा त्वजनयन्नलं नाम महाकपिम् ॥१-१७-१२॥",
        "index": 12,
        "shloka_num": 12
    },
    {
        "text": "पावकस्य सुतः श्रीमान् नीलोऽग्निसदृशप्रभः ।\nतेजसा यशसा वीर्यादत्यरिच्यत वीर्यवान् ॥१-१७-१३॥",
        "index": 13,
        "shloka_num": 13
    },
    {
        "text": "रूपद्रविणसम्पन्नावश्विनौ रूपसम्मतौ ।\nमैन्दं च द्विविदं चैव जनयामासतुः स्वयम् ॥१-१७-१४॥",
        "index": 14,
        "shloka_num": 14
    },
    {
        "text": "वरुणो जनयामास सुषेणं नाम वानरम् ।\nशरभं जनयामास पर्जन्यस्तु महाबलः ॥१-१७-१५॥",
        "index": 15,
        "shloka_num": 15
    },
    {
        "text": "मारुतस्यौरसः श्रीमान् हनूमान् नाम वानरः ।\nवज्रसंहननोपेतो वैनतेयसमो जवे ॥१-१७-१६॥",
        "index": 16,
        "shloka_num": 16
    },
    {
        "text": "सर्ववानरमुख्येषु बुद्धिमान् बलवानपि ।\nते सृष्टा बहुसाहस्रा दशग्रीववधोद्यताः ॥१-१७-१७॥",
        "index": 17,
        "shloka_num": 17
    },
    {
        "text": "अप्रमेयबला वीरा विक्रान्ताः कामरूपिणः ।\nते गजाचलसङ्काशा वपुष्मन्तो महाबलाः ॥१-१७-१८॥",
        "index": 18,
        "shloka_num": 18
    },
    {
        "text": "ऋक्षवानरगोपुच्छाः क्षिप्रमेवाभिजज्ञिरे ।\nयस्य देवस्य यद्रूपं वेषो यश्च पराक्रमः ॥१-१७-१९॥",
        "index": 19,
        "shloka_num": 19
    },
    {
        "text": "अजायत समं तेन तस्य तस्य पृथक् पृथक् ।\nगोलाङ्गूलीषु चोत्पन्नाः किञ्चिदुन्नतविक्रमाः ॥१-१७-२०॥",
        "index": 20,
        "shloka_num": 20
    },
    {
        "text": "ऋक्षीषु च तथा जाता वानराः किन्नरीषु च ।\nदेवा महर्षिगन्धर्वास्तार्क्ष्ययक्षा यशस्विनः ॥१-१७-२१॥",
        "index": 21,
        "shloka_num": 21
    },
    {
        "text": "नागाः किम्पुरुषाश्चैव सिद्धविद्याधरोरगाः ।\nबहवो जनयामासुर्हृष्टास्तत्र सहस्रशः ॥१-१७-२२॥",
        "index": 22,
        "shloka_num": 22
    },
    {
        "text": "चारणाश्च सुतान् वीरान् ससृजुर्वनचारिणः ।\nवानरान् सुमहाकायान् सर्वान् वै वनचारिणः ॥१-१७-२३॥",
        "index": 23,
        "shloka_num": 23
    },
    {
        "text": "अप्सरस्सु च मुख्यासु तथा विद्याधरीषु च ।\nनागकन्यासु च तदा गन्धर्वीणां तनूषु च ।\nकामरूपबलोपेता यथाकामविचारिणः ॥१-१७-२४॥",
        "index": 24,
        "shloka_num": 24
    },
    {
        "text": "सिंहशार्दूलसदृशा दर्पेण च बलेन च ।\nशिलाप्रहरणाः सर्वे सर्वे पादपयोधिनः ॥१-१७-२५॥",
        "index": 25,
        "shloka_num": 25
    },
    {
        "text": "नखदंष्ट्रायुधाः सर्वे सर्वे सर्वास्त्रकोविदाः ।\nविचालयेयुः शैलेन्द्रान् भेदयेयुः स्थिरान् द्रुमान् ॥१-१७-२६॥",
        "index": 26,
        "shloka_num": 26
    },
    {
        "text": "क्षोभयेयुश्च वेगेन समुद्रं सरितां पतिम् ।\nदारयेयुः क्षितिं पद्भ्यामाप्लवेयुर्महार्णवान् ॥१-१७-२७॥",
        "index": 27,
        "shloka_num": 27
    },
    {
        "text": "नभस्तलं विशेयुश्च गृह्णीयुरपि तोयदान् ।\nगृह्णीयुरपि मातङ्गान् मत्तान् प्रव्रजतो वने ॥१-१७-२८॥",
        "index": 28,
        "shloka_num": 28
    },
    {
        "text": "नर्दमानांश्च नादेन पातयेयुर्विहङ्गमान् ।\nईदृशानां प्रसूतानि हरीणां कामरूपिणाम् ॥१-१७-२९॥",
        "index": 29,
        "shloka_num": 29
    },
    {
        "text": "शतं शतसहस्राणि यूथपानां महात्मनाम् ।\nते प्रधानेषु यूथेषु हरीणां हरियूथपाः ॥१-१७-३०॥",
        "index": 30,
        "shloka_num": 30
    },
    {
        "text": "बभूवुर्यूथपश्रेष्ठान् वीरांश्चाजनयन् हरीन् ।\nअन्ये ऋक्षवतः प्रस्थानुपतस्थुः सहस्रशः ॥१-१७-३१॥",
        "index": 31,
        "shloka_num": 31
    },
    {
        "text": "अन्ये नानाविधाञ्छैलान् काननानि च भेजिरे ।\nसूर्यपुत्रं च सुग्रीवं शक्रपुत्रं च वालिनम् ॥१-१७-३२॥",
        "index": 32,
        "shloka_num": 32
    },
    {
        "text": "भ्रातरावुपतस्थुस्ते सर्वे च हरियूथपाः ।\nनलं नीलं हनूमन्तमन्यांश्च हरियूथपान् ॥१-१७-३३॥",
        "index": 33,
        "shloka_num": 33
    },
    {
        "text": "ते तार्क्ष्यबलसम्पन्नाः सर्वे युद्धविशारदाः ।\nविचरन्तोऽर्दयन् सर्वान् सिंहव्याघ्रमहोरगान् ॥१-१७-३४॥",
        "index": 34,
        "shloka_num": 34
    },
    {
        "text": "महाबलो महाबाहुर्वाली विपुलविक्रमः ।\nजुगोप भुजवीर्येण ऋक्षगोपुच्छवानरान् ॥१-१७-३५॥",
        "index": 35,
        "shloka_num": 35
    },
    {
        "text": "तैरियं पृथिवी शूरैः सपर्वतवनार्णवा ।\nकीर्णा विविधसंस्थानैर्नानाव्यञ्जनलक्षणैः ॥१-१७-३६॥",
        "index": 36,
        "shloka_num": 36
    },
    {
        "text": "तैर्मेघवृन्दाचलकूटसन्निभैर्महाबलैर्वानरयूथपाधिपैः ।\nबभूव भूर्भीमशरीररूपैः समावृता रामसहायहेतोः ॥१-१७-३७॥",
        "index": 37,
        "shloka_num": 37
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे ऋक्षवानरोत्पत्तिः नाम सप्तदशः सर्गः ॥१-१७॥",
        "index": 38,
        "shloka_num": null
    }
]
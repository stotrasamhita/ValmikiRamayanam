[
    {
        "text": "अथ श्रीमद्वाल्मीकीयरामायणे बालकाण्डे ऋष्यशृङ्गोपाख्यानम् नाम नवमः सर्गः ॥१-९॥",
        "index": 0,
        "shloka_num": null
    },
    {
        "text": "एतच्छ्रुत्वा रहः सूतो राजानमिदमब्रवीत् ।\nश्रूयतां तत् पुरावृत्तं पुराणे च मया श्रुतम् ॥१-९-१॥",
        "index": 1,
        "shloka_num": 1
    },
    {
        "text": "ऋत्विग्भिरुपदिष्टोऽयं पुरावृत्तो मया श्रुतः ।\nसनत्कुमारो भगवान् पूर्वं कथितवान् कथाम् ॥१-९-२॥",
        "index": 2,
        "shloka_num": 2
    },
    {
        "text": "ऋषीणां सन्निधौ राजंस्तव पुत्रागमं प्रति ।\nकाश्यपस्य च पुत्रोऽस्ति विभाण्डक इति श्रुतः ॥१-९-३॥",
        "index": 3,
        "shloka_num": 3
    },
    {
        "text": "ऋष्यशृङ्ग इति ख्यातस्तस्य पुत्रो भविष्यति ।\nस वने नित्यसंवृद्धो मुनिर्वनचरः सदा ॥१-९-४॥",
        "index": 4,
        "shloka_num": 4
    },
    {
        "text": "नान्यं जानाति विप्रेन्द्रो नित्यं पित्रनुवर्तनात् ।\nद्वैविध्यं ब्रह्मचर्यस्य भविष्यति महात्मनः ॥१-९-५॥",
        "index": 5,
        "shloka_num": 5
    },
    {
        "text": "लोकेषु प्रथितं राजन् विप्रैश्च कथितं सदा ।\nतस्यैवं वर्तमानस्य कालः समभिवर्तत ॥१-९-६॥",
        "index": 6,
        "shloka_num": 6
    },
    {
        "text": "अग्निं शुश्रूषमाणस्य पितरं च यशस्विनम् ।\nएतस्मिन्नेव काले तु रोमपादः प्रतापवान् ॥१-९-७॥",
        "index": 7,
        "shloka_num": 7
    },
    {
        "text": "अङ्गेषु प्रथितो राजा भविष्यति महाबलः ।\nतस्य व्यतिक्रमाद् राज्ञो भविष्यति सुदारुणा ॥१-९-८॥",
        "index": 8,
        "shloka_num": 8
    },
    {
        "text": "अनावृष्टिः सुघोरा वै सर्वलोकभयावहा ।\nअनावृष्ट्यां तु वृत्तायां राजा दुःखसमन्वितः ॥१-९-९॥",
        "index": 9,
        "shloka_num": 9
    },
    {
        "text": "ब्राह्मणाञ्छ्रुतसंवृद्धान् समानीय प्रवक्ष्यति ।\nभवन्तः श्रुतकर्माणो लोकचारित्रवेदिनः ॥१-९-१०॥",
        "index": 10,
        "shloka_num": 10
    },
    {
        "text": "समादिशन्तु नियमं प्रायश्चित्तं यथा भवेत् ।\nइत्युक्तास्ते ततो राज्ञा सर्वे ब्राह्मणसत्तमाः ॥१-९-११॥",
        "index": 11,
        "shloka_num": 11
    },
    {
        "text": "वक्ष्यन्ति ते महीपालं ब्राह्मणा वेदपारगाः ।\nविभाण्डकसुतं राजन् सर्वोपायैरिहानय ॥१-९-१२॥",
        "index": 12,
        "shloka_num": 12
    },
    {
        "text": "आनाय्य तु महीपाल ऋष्यशृङ्गं सुसत्कृतम् ।\nविभाण्डकसुतं राजन् ब्राह्मणं वेदपारगम् ।\nप्रयच्छ कन्यां शान्तां वै विधिना सुसमाहितः ॥१-९-१३॥",
        "index": 13,
        "shloka_num": 13
    },
    {
        "text": "तेषां तु वचनं श्रुत्वा राजा चिन्तां प्रपत्स्यते ।\nकेनोपायेन वै शक्यमिहानेतुं स वीर्यवान् ॥१-९-१४॥",
        "index": 14,
        "shloka_num": 14
    },
    {
        "text": "ततो राजा विनिश्चित्य सह मन्त्रिभिरात्मवान् ।\nपुरोहितममात्यांश्च प्रेषयिष्यति सत्कृतान् ॥१-९-१५॥",
        "index": 15,
        "shloka_num": 15
    },
    {
        "text": "ते तु राज्ञो वचः श्रुत्वा व्यथिता विनताननाः ।\nन गच्छेम ऋषेर्भीता अनुनेष्यन्ति तं नृपम् ॥१-९-१६॥",
        "index": 16,
        "shloka_num": 16
    },
    {
        "text": "वक्ष्यन्ति चिन्तयित्वा ते तस्योपायांश्च तान्क्षमान् ।\nआनेष्यामो वयं विप्रं न च दोषो भविष्यति ॥१-९-१७॥",
        "index": 17,
        "shloka_num": 17
    },
    {
        "text": "एवमङ्गाधिपेनैव गणिकाभिर्ऋषेः सुतः ।\nआनीतोऽवर्षयद् देवः शान्ता चास्मै प्रदीयते ॥१-९-१८॥",
        "index": 18,
        "shloka_num": 18
    },
    {
        "text": "ऋष्यशृङ्गस्तु जामाता पुत्रांस्तव विधास्यति ।\nसनत्कुमारकथितमेतावद् व्याहृतं मया ॥१-९-१९॥",
        "index": 19,
        "shloka_num": 19
    },
    {
        "text": "अथ हृष्टो दशरथः सुमन्त्रं प्रत्यभाषत ।\nयथर्ष्यशृङ्गस्त्वानीतो येनोपायेन सोच्यताम् ॥१-९-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे ऋष्यशृङ्गोपाख्यानम् नाम नवमः सर्गः ॥१-९॥",
        "index": 21,
        "shloka_num": null
    }
]
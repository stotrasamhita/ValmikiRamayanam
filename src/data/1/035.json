[
    {
        "text": "अथ श्रीमद्वाल्मीकीयरामायणे बालकाण्डे उमागङ्गावृत्तान्तसङ्क्षेपः नाम पञ्चत्रिंशः सर्गः ॥१-३५॥",
        "index": 0,
        "shloka_num": null
    },
    {
        "text": "उपास्य रात्रिशेषं तु शोणाकूले महर्षिभिः ।\nनिशायां सुप्रभातायां विश्वामित्रोऽभ्यभाषत ॥१-३५-१॥",
        "index": 1,
        "shloka_num": 1
    },
    {
        "text": "सुप्रभाता निशा राम पूर्वा सन्ध्या प्रवर्तते ।\nउत्तिष्ठोत्तिष्ठ भद्रं ते गमनायाभिरोचय ॥१-३५-२॥",
        "index": 2,
        "shloka_num": 2
    },
    {
        "text": "तच्छ्रुत्वा वचनं तस्य कृतपूर्वाह्णिकक्रियः ।\nगमनं रोचयामास वाक्यं चेदमुवाच ह ॥१-३५-३॥",
        "index": 3,
        "shloka_num": 3
    },
    {
        "text": "अयं शोणः शुभजलोऽगाधः पुलिनमण्डितः ।\nकतरेण पथा ब्रह्मन् सन्तरिष्यामहे वयम् ॥१-३५-४॥",
        "index": 4,
        "shloka_num": 4
    },
    {
        "text": "एवमुक्तस्तु रामेण विश्वामित्रोऽब्रवीदिदम् ।\nएष पन्था मयोद्दिष्टो येन यान्ति महर्षयः ॥१-३५-५॥",
        "index": 5,
        "shloka_num": 5
    },
    {
        "text": "एवमुक्ता महर्षयो विश्वामित्रेण धीमता ।\nपश्यन्तस्ते प्रयाता वै वनानि विविधानि च ॥१-३५-६॥",
        "index": 6,
        "shloka_num": 6
    },
    {
        "text": "ते गत्वा दूरमध्वानं गतेऽर्धदिवसे तदा ।\nजाह्नवीं सरितां श्रेष्ठां ददृशुर्मुनिसेविताम् ॥१-३५-७॥",
        "index": 7,
        "shloka_num": 7
    },
    {
        "text": "तां दृष्ट्वा पुण्यसलिलां हंससारससेविताम् ।\nबभूवुर्मुनयः सर्वे मुदिताः सहराघवाः ॥१-३५-८॥",
        "index": 8,
        "shloka_num": 8
    },
    {
        "text": "तस्यास्तीरे तदा सर्वे चक्रुर्वासपरिग्रहम् ।\nततः स्नात्वा यथान्यायं सन्तर्प्य पितृदेवताः ॥१-३५-९॥",
        "index": 9,
        "shloka_num": 9
    },
    {
        "text": "हुत्वा चैवाग्निहोत्राणि प्राश्य चामृतवद्धविः ।\nविविशुर्जाह्नवीतीरे शुभा मुदितमानसाः ॥१-३५-१०॥",
        "index": 10,
        "shloka_num": 10
    },
    {
        "text": "विश्वामित्रं महात्मानं परिवार्य समन्ततः ।\nविष्ठिताश्च यथान्यायं राघवौ च यथार्हतः ।\nसम्प्रहृष्टमना रामो विश्वामित्रमथाब्रवीत् ॥१-३५-११॥",
        "index": 11,
        "shloka_num": 11
    },
    {
        "text": "भगवञ्छ्रोतुमिच्छामि गङ्गां त्रिपथगां नदीम् ।\nत्रैलोक्यं कथमाक्रम्य गता नदनदीपतिम् ॥१-३५-१२॥",
        "index": 12,
        "shloka_num": 12
    },
    {
        "text": "चोदितो रामवाक्येन विश्वामित्रो महामुनिः ।\nवृद्धिं जन्म च गङ्गाया वक्तुमेवोपचक्रमे ॥१-३५-१३॥",
        "index": 13,
        "shloka_num": 13
    },
    {
        "text": "शैलेन्द्रो हिमवान् राम धातूनामाकरो महान् ।\nतस्य कन्याद्वयं राम रूपेणाप्रतिमं भुवि ॥१-३५-१४॥",
        "index": 14,
        "shloka_num": 14
    },
    {
        "text": "या मेरुदुहिता राम तयोर्माता सुमध्यमा ।\nनाम्ना मेना मनोज्ञा वै पत्नी हिमवतः प्रिया ॥१-३५-१५॥",
        "index": 15,
        "shloka_num": 15
    },
    {
        "text": "तस्यां गङ्गेयमभवज्ज्येष्ठा हिमवतः सुता ।\nउमा नाम द्वितीयाभूत् कन्या तस्यैव राघव ॥१-३५-१६॥",
        "index": 16,
        "shloka_num": 16
    },
    {
        "text": "अथ ज्येष्ठां सुराः सर्वे देवकार्यचिकीर्षया ।\nशैलेन्द्रं वरयामासुर्गङ्गां त्रिपथगां नदीम् ॥१-३५-१७॥",
        "index": 17,
        "shloka_num": 17
    },
    {
        "text": "ददौ धर्मेण हिमवांस्तनयां लोकपावनीम् ।\nस्वच्छन्दपथगां गङ्गां त्रैलोक्यहितकाम्यया ॥१-३५-१८॥",
        "index": 18,
        "shloka_num": 18
    },
    {
        "text": "प्रतिगृह्य त्रिलोकार्थं त्रिलोकहितकाङ्क्षिणः ।\nगङ्गामादाय तेऽगच्छन् कृतार्थेनान्तरात्मना ॥१-३५-१९॥",
        "index": 19,
        "shloka_num": 19
    },
    {
        "text": "या चान्या शैलदुहिता कन्याऽसीद् रघुनन्दन ।\nउग्रं सुव्रतमास्थाय तपस्तेपे तपोधना ॥१-३५-२०॥",
        "index": 20,
        "shloka_num": 20
    },
    {
        "text": "उग्रेण तपसा युक्तां ददौ शैलवरः सुताम् ।\nरुद्रायाप्रतिरूपाय उमां लोकनमस्कृताम् ॥१-३५-२१॥",
        "index": 21,
        "shloka_num": 21
    },
    {
        "text": "एते ते शैलराजस्य सुते लोकनमस्कृते ।\nगङ्गा च सरितां श्रेष्ठा उमादेवी च राघव ॥१-३५-२२॥",
        "index": 22,
        "shloka_num": 22
    },
    {
        "text": "एतत् ते सर्वमाख्यातं यथा त्रिपथगामिनी ।\nखं गता प्रथमं तात गतिं गतिमतां वर ॥१-३५-२३॥",
        "index": 23,
        "shloka_num": 23
    },
    {
        "text": "सैषा सुरनदी रम्या शैलेन्द्रतनया तदा ।\nसुरलोकं समारूढा विपापा जलवाहिनी ॥१-३५-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे उमागङ्गावृत्तान्तसङ्क्षेपः नाम पञ्चत्रिंशः सर्गः ॥१-३५॥",
        "index": 25,
        "shloka_num": null
    }
]
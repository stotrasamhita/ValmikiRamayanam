[
    {
        "text": "अथ श्रीमद्वाल्मीकीयरामायणे बालकाण्डे जामदग्न्यप्रतिष्टम्भः नाम षट्सप्ततितमः सर्गः ॥१-७६॥",
        "index": 0,
        "shloka_num": null
    },
    {
        "text": "श्रुत्वा तु जामदग्न्यस्य वाक्यं दाशरथिस्तदा ।\nगौरवाद्यन्त्रितकथः पितू राममथाब्रवीत् ॥१-७६-१॥",
        "index": 1,
        "shloka_num": 1
    },
    {
        "text": "कृतवानसि यत् कर्म श्रुतवानस्मि भार्गव ।\nअनुरुध्यामहे ब्रह्मन् पितुरानृण्यमास्थितः ॥१-७६-२॥",
        "index": 2,
        "shloka_num": 2
    },
    {
        "text": "वीर्यहीनमिवाशक्तं क्षत्रधर्मेण भार्गव ।\nअवजानासि मे तेजः पश्य मेऽद्य पराक्रमम् ॥१-७६-३॥",
        "index": 3,
        "shloka_num": 3
    },
    {
        "text": "इत्युक्त्वा राघवः क्रुद्धो भार्गवस्य वरायुधम् ।\nशरं च प्रतिजग्राह हस्ताल्लघुपराक्रमः ॥१-७६-४॥",
        "index": 4,
        "shloka_num": 4
    },
    {
        "text": "आरोप्य स धनू रामः शरं सज्यं चकार ह ।\nजामदग्न्यं ततो रामं रामः क्रुद्धोऽब्रवीदिदम् ॥१-७६-५॥",
        "index": 5,
        "shloka_num": 5
    },
    {
        "text": "ब्राह्मणोऽसीति पूज्यो मे विश्वामित्रकृतेन च ।\nतस्माच्छक्तो न ते राम मोक्तुं प्राणहरं शरम् ॥१-७६-६॥",
        "index": 6,
        "shloka_num": 6
    },
    {
        "text": "इमां वा त्वद्गतिं राम तपोबलसमर्जितान् ।\nलोकानप्रतिमान् वापि हनिष्यामीति मे मतिः ॥१-७६-७॥",
        "index": 7,
        "shloka_num": 7
    },
    {
        "text": "न ह्ययं वैष्णवो दिव्यः शरः परपुरंजयः ।\nमोघः पतति वीर्येण बलदर्पविनाशनः ॥१-७६-८॥",
        "index": 8,
        "shloka_num": 8
    },
    {
        "text": "वरायुधधरं रामं द्रष्टुं सर्षिगणाः सुराः ।\nपितामहं पुरस्कृत्य समेतास्तत्र सर्वशः ॥१-७६-९॥",
        "index": 9,
        "shloka_num": 9
    },
    {
        "text": "गन्धर्वाप्सरसश्चैव सिद्धचारणकिन्नराः ।\nयक्षराक्षसनागाश्च तद् द्रष्टुं महदद्भुतम् ॥१-७६-१०॥",
        "index": 10,
        "shloka_num": 10
    },
    {
        "text": "जडीकृते तदा लोके रामे वरधनुर्धरे ।\nनिर्वीर्यो जामदग्न्योऽसौ रामो राममुदैक्षत ॥१-७६-११॥",
        "index": 11,
        "shloka_num": 11
    },
    {
        "text": "तेजोभिर्गतवीर्यत्वाज्जामदग्न्यो जडीकृतः ।\nरामं कमलपत्राक्षं मन्दं मन्दमुवाच ह ॥१-७६-१२॥",
        "index": 12,
        "shloka_num": 12
    },
    {
        "text": "काश्यपाय मया दत्ता यदा पूर्वं वसुंधरा ।\nविषये मे न वस्तव्यमिति मां काश्यपोऽब्रवीत् ॥१-७६-१३॥",
        "index": 13,
        "shloka_num": 13
    },
    {
        "text": "सोऽहं गुरुवचः कुर्वन् पृथिव्यां न वसे निशाम् ।\nतदाप्रभृति काकुत्स्थ कृता मे काश्यपस्य ह ॥१-७६-१४॥",
        "index": 14,
        "shloka_num": 14
    },
    {
        "text": "तामिमां मद्गतिं वीर हन्तुं नार्हसि राघव ।\nमनोजवं गमिष्यामि महेन्द्रं पर्वतोत्तमम् ॥१-७६-१५॥",
        "index": 15,
        "shloka_num": 15
    },
    {
        "text": "लोकास्त्वप्रतिमा राम निर्जितास्तपसा मया ।\nजहि ताञ्छरमुख्येन मा भूत् कालस्य पर्ययः ॥१-७६-१६॥",
        "index": 16,
        "shloka_num": 16
    },
    {
        "text": "अक्षय्यं मधुहन्तारं जानामि त्वां सुरेश्वरम् ।\nधनुषोऽस्य परामर्शात् स्वस्ति तेऽस्तु परंतप ॥१-७६-१७॥",
        "index": 17,
        "shloka_num": 17
    },
    {
        "text": "एते सुरगणाः सर्वे निरीक्षन्ते समागताः ।\nत्वामप्रतिमकर्माणमप्रतिद्वन्द्वमाहवे ॥१-७६-१८॥",
        "index": 18,
        "shloka_num": 18
    },
    {
        "text": "न चेयं मम काकुत्स्थ व्रीडा भवितुमर्हति ।\nत्वया त्रैलोक्यनाथेन यदहं विमुखीकृतः ॥१-७६-१९॥",
        "index": 19,
        "shloka_num": 19
    },
    {
        "text": "शरमप्रतिमं राम मोक्तुमर्हसि सुव्रत ।\nशरमोक्षे गमिष्यामि महेन्द्रं पर्वतोत्तमम् ॥१-७६-२०॥",
        "index": 20,
        "shloka_num": 20
    },
    {
        "text": "तथा ब्रुवति रामे तु जामदग्न्ये प्रतापवान् ।\nरामो दाशरथिः श्रीमांश्चिक्षेप शरमुत्तमम् ॥१-७६-२१॥",
        "index": 21,
        "shloka_num": 21
    },
    {
        "text": "स हतान् दृश्य रामेण स्वाँल्लोकांस्तपसार्जितान् ।\nजामदग्न्यो जगामाशु महेन्द्रं पर्वतोत्तमम् ॥१-७६-२२॥",
        "index": 22,
        "shloka_num": 22
    },
    {
        "text": "ततो वितिमिराः सर्वा दिशश्चोपदिशस्तथा ।\nसुराः सर्षिगणा रामं प्रशशंसुरुदायुधम् ॥१-७६-२३॥",
        "index": 23,
        "shloka_num": 23
    },
    {
        "text": "रामं दाशरथिं रामो जामदग्न्यः प्रपूजितः ।\nततः प्रदक्षिणीकृत्य जगामात्मगतिं प्रभुः ॥१-७६-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे जामदग्न्यप्रतिष्टम्भः नाम षट्सप्ततितमः सर्गः ॥१-७६॥",
        "index": 25,
        "shloka_num": null
    }
]
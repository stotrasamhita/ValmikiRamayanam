[
    {
        "text": "अथ श्रीमद्वाल्मीकीयरामायणे बालकाण्डे यज्ञशालाप्रवेशः नाम त्रयोदशः सर्गः ॥१-१३॥",
        "index": 0,
        "shloka_num": null
    },
    {
        "text": "पुनः प्राप्ते वसन्ते तु पूर्णः संवत्सरोऽभवत् ।\nप्रसवार्थं गतो यष्टुं हयमेधेन वीर्यवान् ॥१-१३-१॥",
        "index": 1,
        "shloka_num": 1
    },
    {
        "text": "अभिवाद्य वसिष्ठं च न्यायतः प्रतिपूज्य च ।\nअब्रवीत् प्रश्रितं वाक्यं प्रसवार्थं द्विजोत्तमम् ॥१-१३-२॥",
        "index": 2,
        "shloka_num": 2
    },
    {
        "text": "यज्ञो मे क्रियतां ब्रह्मन् यथोक्तं मुनिपुङ्गव ।\nयथा न विघ्नाः क्रियन्ते यज्ञाङ्गेषु विधीयताम् ॥१-१३-३॥",
        "index": 3,
        "shloka_num": 3
    },
    {
        "text": "भवान् स्निग्धः सुहृन्मह्यं गुरुश्च परमो महान् ।\nवोढव्यो भवता चैव भारो यज्ञस्य चोद्यतः ॥१-१३-४॥",
        "index": 4,
        "shloka_num": 4
    },
    {
        "text": "तथेति च स राजानमब्रवीद् द्विजसत्तमः ।\nकरिष्ये सर्वमेवैतद् भवता यत् समर्थितम् ॥१-१३-५॥",
        "index": 5,
        "shloka_num": 5
    },
    {
        "text": "ततोऽब्रवीद् द्विजान् वृद्धान् यज्ञकर्मसुनिष्ठितान् ।\nस्थापत्ये निष्ठितांश्चैव वृद्धान् परमधार्मिकान् ॥१-१३-६॥",
        "index": 6,
        "shloka_num": 6
    },
    {
        "text": "कर्मान्तिकान् शिल्पकरान्वर्धकीन् खनकानपि ।\nगणकान् शिल्पिनश्चैव तथैव नटनर्तकान् ॥१-१३-७॥",
        "index": 7,
        "shloka_num": 7
    },
    {
        "text": "तथा शुचीन् शास्त्रविदः पुरुषान् सुबहुश्रुतान् ।\nयज्ञकर्म समीहन्तां भवन्तो राजशासनात् ॥१-१३-८॥",
        "index": 8,
        "shloka_num": 8
    },
    {
        "text": "इष्टका बहुसाहस्री शीघ्रमानीयतामिति ।\nउपकार्याः क्रियन्तां च राज्ञो बहुगुणान्विताः ॥१-१३-९॥",
        "index": 9,
        "shloka_num": 9
    },
    {
        "text": "ब्राह्मणावसथाश्चैव कर्तव्याः शतशः शुभाः ।\nभक्ष्यान्नपानैर्बहुभिः समुपेताः सुनिष्ठिताः ॥१-१३-१०॥",
        "index": 10,
        "shloka_num": 10
    },
    {
        "text": "तथा पौरजनस्यापि कर्तव्याश्च सुविस्तराः ।\nआगतानां सुदूराच्च पार्थिवानां पृथक् पृथक् ॥१-१३-११॥",
        "index": 11,
        "shloka_num": 11
    },
    {
        "text": "वाजिवारणशालाश्च तथा शय्यागृहाणि च ।\nभटानां महदावासा वैदेशिकनिवासिनाम् ॥१-१३-१२॥",
        "index": 12,
        "shloka_num": 12
    },
    {
        "text": "आवासा बहुभक्ष्या वै सर्वकामैरुपस्थिताः ।\nतथा पौरजनस्यापि जनस्य बहुशोभनम् ॥१-१३-१३॥",
        "index": 13,
        "shloka_num": 13
    },
    {
        "text": "दातव्यमन्नं विधिवत् सत्कृत्य न तु लीलया ।\nसर्वे वर्णा यथा पूजां प्राप्नुवन्ति सुसत्कृताः ॥१-१३-१४॥",
        "index": 14,
        "shloka_num": 14
    },
    {
        "text": "न चावज्ञा प्रयोक्तव्या कामक्रोधवशादपि ।\nयज्ञकर्मसु ये व्यग्राः पुरुषाः शिल्पिनस्तथा ॥१-१३-१५॥",
        "index": 15,
        "shloka_num": 15
    },
    {
        "text": "तेषामपि विशेषेण पूजा कार्या यथाक्रमम् ।\nये स्युः सम्पूजिताः सर्वे वसुभिर्भोजनेन च ॥१-१३-१६॥",
        "index": 16,
        "shloka_num": 16
    },
    {
        "text": "यथा सर्वं सुविहितं न किंचित् परिहीयते ।\nतथा भवन्तः कुर्वन्तु प्रीतियुक्तेन चेतसा ॥१-१३-१७॥",
        "index": 17,
        "shloka_num": 17
    },
    {
        "text": "ततः सर्वे समागम्य वसिष्ठमिदमब्रुवन् ।\nयथेष्टं तत् सुविहितं न किंचित् परिहीयते ॥१-१३-१८॥",
        "index": 18,
        "shloka_num": 18
    },
    {
        "text": "यथोक्तं तत् करिष्यामो न किंचित् परिहास्यते ।\nततः सुमन्त्रमाहूय वसिष्ठो वाक्यमब्रवीत् ॥१-१३-१९॥",
        "index": 19,
        "shloka_num": 19
    },
    {
        "text": "निमन्त्रयस्व नृपतीन् पृथिव्यां ये च धार्मिकाः ।\nब्राह्मणान्क्षत्रियान्वैश्याञ्छूद्रांश्चैव सहस्रशः ॥१-१३-२०॥",
        "index": 20,
        "shloka_num": 20
    },
    {
        "text": "समानयस्व सत्कृत्य सर्वदेशेषु मानवान् ।\nमिथिलाधिपतिं शूरं जनकं सत्यवादिनम् ॥१-१३-२१॥",
        "index": 21,
        "shloka_num": 21
    },
    {
        "text": "तमानय महाभागं स्वयमेव सुसत्कृतम् ।\nपूर्वं सम्बन्धिनं ज्ञात्वा ततः पूर्वं ब्रवीमि ते ॥१-१३-२२॥",
        "index": 22,
        "shloka_num": 22
    },
    {
        "text": "तथा काशिपतिं स्निग्धं सततं प्रियवादिनम् ।\nसद्वृत्तं देवसंकाशं स्वयमेवानयस्व ह ॥१-१३-२३॥",
        "index": 23,
        "shloka_num": 23
    },
    {
        "text": "तथा केकयराजानं वृद्धं परमधार्मिकम् ।\nश्वशुरं राजसिंहस्य सपुत्रं तमिहानय ॥१-१३-२४॥",
        "index": 24,
        "shloka_num": 24
    },
    {
        "text": "अङ्गेश्वरं महेष्वासं रोमपादं सुसत्कृतम् ।\nवयस्यं राजसिंहस्य सपुत्रं तमिहानय ॥१-१३-२५॥",
        "index": 25,
        "shloka_num": 25
    },
    {
        "text": "तथा कोसलराजानं भानुमन्तं सुसंस्कृतम् ।\nमगधाधिपतिं शूरं सर्वशास्त्रविशारदम् ॥१-१३-२६॥",
        "index": 26,
        "shloka_num": 26
    },
    {
        "text": "प्राप्तिज्ञं परमोदारं सत्कृतं पुरुषर्षभम् ।\nराज्ञः शासनमादाय चोदयस्व नृपर्षभान् ।\nप्राचीनान् सिन्धुसौवीरान् सौराष्ठ्रेयांश्च पार्थिवान् ॥१-१३-२७॥",
        "index": 27,
        "shloka_num": 27
    },
    {
        "text": "दाक्षिणात्यान् नरेन्द्रांश्च समस्तानानयस्व ह ।\nसन्ति स्निग्धाश्च ये चान्ये राजानः पृथिवीतले ॥१-१३-२८॥",
        "index": 28,
        "shloka_num": 28
    },
    {
        "text": "तानानय यथा क्षिप्रं सानुगान् सहबान्धवान् ।\nएतान् दूतैर्महाभागैरानयस्व नृपाज्ञया ॥१-१३-२९॥",
        "index": 29,
        "shloka_num": 29
    },
    {
        "text": "वसिष्ठवाक्यं तच्छ्रुत्वा सुमन्त्रस्त्वरितं तदा ।\nव्यादिशत् पुरुषांस्तत्र राज्ञामानयने शुभान् ॥१-१३-३०॥",
        "index": 30,
        "shloka_num": 30
    },
    {
        "text": "स्वयमेव हि धर्मात्मा प्रयातो मुनिशासनात् ।\nसुमन्त्रस्त्वरितो भूत्वा समानेतुं महामतिः ॥१-१३-३१॥",
        "index": 31,
        "shloka_num": 31
    },
    {
        "text": "ते च कर्मान्तिकाः सर्वे वसिष्ठाय महर्षये ।\nसर्वं निवेदयन्ति स्म यज्ञे यदुपकल्पितम् ॥१-१३-३२॥",
        "index": 32,
        "shloka_num": 32
    },
    {
        "text": "ततः प्रीतो द्विजश्रेष्ठस्तान् सर्वान् मुनिरब्रवीत् ।\nअवज्ञया न दातव्यं कस्यचिल्लीलयापि वा ॥१-१३-३३॥",
        "index": 33,
        "shloka_num": 33
    },
    {
        "text": "अवज्ञया कृतं हन्याद् दातारं नात्र संशयः ।\nततः कैश्चिदहोरात्रैरुपयाता महीक्षितः ॥१-१३-३४॥",
        "index": 34,
        "shloka_num": 34
    },
    {
        "text": "बहूनि रत्नान्यादाय राज्ञो दशरथस्य ह ।\nततो वसिष्ठः सुप्रीतो राजानमिदमब्रवीत् ॥१-१३-३५॥",
        "index": 35,
        "shloka_num": 35
    },
    {
        "text": "उपयाता नरव्याघ्र राजानस्तव शासनात् ।\nमयापि सत्कृताः सर्वे यथार्हं राजसत्तमाः ॥१-१३-३६॥",
        "index": 36,
        "shloka_num": 36
    },
    {
        "text": "यज्ञियं च कृतं सर्वं पुरुषैः सुसमाहितैः ।\nनिर्यातु च भवान् यष्टुं यज्ञायतनमन्तिकात् ॥१-१३-३७॥",
        "index": 37,
        "shloka_num": 37
    },
    {
        "text": "सर्वकामैरुपहृतैरुपेतं वै समन्ततः ।\nद्रष्टुमर्हसि राजेन्द्र मनसेव विनिर्मितम् ॥१-१३-३८॥",
        "index": 38,
        "shloka_num": 38
    },
    {
        "text": "तथा वसिष्ठवचनादृष्यशृङ्गस्य चोभयोः ।\nदिवसे शुभनक्षत्रे निर्यातो जगतीपतिः ॥१-१३-३९॥",
        "index": 39,
        "shloka_num": 39
    },
    {
        "text": "ततो वसिष्ठप्रमुखाः सर्व एव द्विजोत्तमाः ।\nऋष्यशृङ्गं पुरस्कृत्य यज्ञकर्मारभंस्तदा ॥१-१३-४०॥",
        "index": 40,
        "shloka_num": 40
    },
    {
        "text": "यज्ञवाटं गताः सर्वे यथाशास्त्रं यथाविधि ।\nश्रीमांश्च सह पत्नीभी राजा दीक्षामुपाविशत् ॥१-१३-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे यज्ञशालाप्रवेशः नाम त्रयोदशः सर्गः ॥१-१३॥",
        "index": 42,
        "shloka_num": null
    }
]
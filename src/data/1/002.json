[
    {
        "text": "अथ श्रीमद्वाल्मीकीयरामायणे बालकाण्डे ब्रह्मागमनम् नाम द्वितीयः सर्गः ॥१-२॥",
        "index": 0,
        "shloka_num": null
    },
    {
        "text": "नारदस्य तु तद्वाक्यं श्रुत्वा वाक्यविशारदः ।\nपूजयामास धर्मात्मा सहशिष्यो महामुनिम् ॥१-२-१॥",
        "index": 1,
        "shloka_num": 1
    },
    {
        "text": "यथावत्पूजितस्तेन देवर्षिर्नारदस्तदा ।\nआपृष्ट्वैवाभ्यनुज्ञातः स जगाम विहायसम् ॥१-२-२॥",
        "index": 2,
        "shloka_num": 2
    },
    {
        "text": "स मुहूर्तं गते तस्मिन् देवलोकं मुनिस्तदा ।\nजगाम तमसातीरं जाह्नव्यास्त्वविदूरतः ॥१-२-३॥",
        "index": 3,
        "shloka_num": 3
    },
    {
        "text": "स तु तीरं समासाद्य तमसाया मुनिस्तदा ।\nशिष्यमाह स्थितं पार्श्वे दृष्ट्वा तीर्थमकर्दमम् ॥१-२-४॥",
        "index": 4,
        "shloka_num": 4
    },
    {
        "text": "अकर्दममिदं तीर्थं भरद्वाज निशामय ।\nरमणीयं प्रसन्नांबु सन्मनुष्यमनो यथा ॥१-२-५॥",
        "index": 5,
        "shloka_num": 5
    },
    {
        "text": "न्यस्यतां कलशस्तात दीयतां वल्कलं मम ।\nइदमेवावगाहिष्ये तमसातीर्थमुत्तमम् ॥१-२-६॥",
        "index": 6,
        "shloka_num": 6
    },
    {
        "text": "एवमुक्तो भरद्वाजो वाल्मीकेन महात्मना ।\nप्रायच्छत मुनेस्तस्य वल्कलं नियतो गुरोः ॥१-२-७॥",
        "index": 7,
        "shloka_num": 7
    },
    {
        "text": "स शिष्यहस्तादादाय वल्कलं नियतेन्द्रियः ।\nविचचार ह पश्यंस्तत् सर्वतो विपुलं वनम् ॥१-२-८॥",
        "index": 8,
        "shloka_num": 8
    },
    {
        "text": "तस्याभ्याशे तु मिथुनं चरन्तमनपायिनम् ।\nददर्श भगवांस्तत्र क्रौञ्चयोश्चारुनिःस्वनम् ॥१-२-९॥",
        "index": 9,
        "shloka_num": 9
    },
    {
        "text": "तस्मात् तु मिथुनादेकं पुमांसं पापनिश्चयः ।\nजघान वैरनिलयो निषादस्तस्य पश्यतः ॥१-२-१०॥",
        "index": 10,
        "shloka_num": 10
    },
    {
        "text": "तं शोणितपरीताङ्गं चेष्टमानं महीतले ।\nभार्या तु निहतं दृष्ट्वा रुराव करुणां गिरम् ॥१-२-११॥",
        "index": 11,
        "shloka_num": 11
    },
    {
        "text": "वियुक्ता पतिना तेन द्विजेन सहचारिणा ।\nताम्रशीर्षेण मत्तेन पत्रिणा सहितेन वै ॥१-२-१२॥",
        "index": 12,
        "shloka_num": 12
    },
    {
        "text": "तथाविधं द्विजं दृष्ट्वा निषादेन निपातितम् ।\nऋषेर्धर्मात्मनस्तस्य कारुण्यं समपद्यत ॥१-२-१३॥",
        "index": 13,
        "shloka_num": 13
    },
    {
        "text": "ततः करुणवेदित्वादधर्मोऽयमिति द्विजः ।\nनिशाम्य रुदतीं क्रौञ्चीमिदं वचनमब्रवीत् ॥१-२-१४॥",
        "index": 14,
        "shloka_num": 14
    },
    {
        "text": "मा निषाद प्रतिष्ठां त्वमगमः शाश्वतीः समाः ।\nयत् क्रौञ्चमिथुनादेकमवधीः काममोहितम् ॥१-२-१५॥",
        "index": 15,
        "shloka_num": 15
    },
    {
        "text": "तस्यैवं ब्रुवतश्चिन्ता बभूव हृदि वीक्षतः ।\nशोकार्तेनास्य शकुनेः किमिदं व्याहृतं मया ॥१-२-१६॥",
        "index": 16,
        "shloka_num": 16
    },
    {
        "text": "चिन्तयन् स महाप्राज्ञश्चकार मतिमान्मतिम् ।\nशिष्यं चैवाब्रवीद् वाक्यमिदं स मुनिपुङ्गवः ॥१-२-१७॥",
        "index": 17,
        "shloka_num": 17
    },
    {
        "text": "पादबद्धोऽक्षरसमस्तन्त्रीलयसमन्वितः ।\nशोकार्तस्य प्रवृत्तो मे श्लोको भवतु नान्यथा ॥१-२-१८॥",
        "index": 18,
        "shloka_num": 18
    },
    {
        "text": "शिष्यस्तु तस्य ब्रुवतो मुनेर्वाक्यमनुत्तमम् ।\nप्रतिजग्राह संहृष्टस्तस्य तुष्टोऽभवद्गुरुः ॥१-२-१९॥",
        "index": 19,
        "shloka_num": 19
    },
    {
        "text": "सोऽभिषेकं ततः कृत्वा तीर्थे तस्मिन् यथाविधि ।\nतमेव चिन्तयन्नर्थमुपावर्तत वै मुनिः ॥१-२-२०॥",
        "index": 20,
        "shloka_num": 20
    },
    {
        "text": "भरद्वाजस्ततः शिष्यो विनीतः श्रुतवान् गुरोः ।\nकलशं पूर्णमादाय पृष्ठतोऽनुजगाम ह ॥१-२-२१॥",
        "index": 21,
        "shloka_num": 21
    },
    {
        "text": "स प्रविश्याश्रमपदं शिष्येण सह धर्मवित् ।\nउपविष्टः कथाश्चान्याश्चकार ध्यानमास्थितः ॥१-२-२२॥",
        "index": 22,
        "shloka_num": 22
    },
    {
        "text": "आजगाम ततो ब्रह्मा लोककर्ता स्वयं प्रभुः ।\nचतुर्मुखो महातेजा द्रष्टुं तं मुनिपुङ्गवम् ॥१-२-२३॥",
        "index": 23,
        "shloka_num": 23
    },
    {
        "text": "वाल्मीकिरथ तं दृष्ट्वा सहसोत्थाय वाग्यतः ।\nप्राञ्जलिः प्रयतो भूत्वा तस्थौ परमविस्मितः ॥१-२-२४॥",
        "index": 24,
        "shloka_num": 24
    },
    {
        "text": "पूजयामास तं देवं पाद्यार्घ्यासनवन्दनैः ।\nप्रणम्य विधिवच्चैनं पृष्ट्वा चैव निरामयम् ॥१-२-२५॥",
        "index": 25,
        "shloka_num": 25
    },
    {
        "text": "अथोपविश्य भगवानासने परमार्चिते ।\nवाल्मीकये च ऋषये संदिदेशासनं ततः ॥१-२-२६॥",
        "index": 26,
        "shloka_num": 26
    },
    {
        "text": "ब्रह्मणा समनुज्ञातः सोऽप्युपाविशदासने ।\nउपविष्टे तदा तस्मिन् साक्षाल्लोकपितामहे ॥१-२-२७॥",
        "index": 27,
        "shloka_num": 27
    },
    {
        "text": "तद्गतेनैव मनसा वाल्मीकिर्ध्यानमास्थितः ।\nपापात्मना कृतं कष्टं वैरग्रहणबुद्धिना ॥१-२-२८॥",
        "index": 28,
        "shloka_num": 28
    },
    {
        "text": "यत् तादृशं चारुरवं क्रौञ्चं हन्यादकारणात् ।\nशोचन्नेव पुनः क्रौञ्चीमुपश्लोकमिमं जगौ ॥१-२-२९॥",
        "index": 29,
        "shloka_num": 29
    },
    {
        "text": "पुनरन्तर्गतमना भूत्वा शोकपरायणः ।\nतमुवाच ततो ब्रह्मा प्रहसन् मुनिपुङ्गवम् ॥१-२-३०॥",
        "index": 30,
        "shloka_num": 30
    },
    {
        "text": "श्लोक एवास्त्वयं बद्धो नात्र कार्या विचारणा ।\nमच्छन्दादेव ते ब्रह्मन् प्रवृत्तेयं सरस्वती ॥१-२-३१॥",
        "index": 31,
        "shloka_num": 31
    },
    {
        "text": "रामस्य चरितं कृत्स्नं कुरु त्वमृषिसत्तम ।\nधर्मात्मनो भगवतो लोके रामस्य धीमतः ॥१-२-३२॥",
        "index": 32,
        "shloka_num": 32
    },
    {
        "text": "वृत्तं कथय धीरस्य यथा ते नारदाच्छ्रुतम् ।\nरहस्यं च प्रकाशं च यद् वृत्तं तस्य धीमतः ॥१-२-३३॥",
        "index": 33,
        "shloka_num": 33
    },
    {
        "text": "रामस्य सहसौमित्रे राक्षसानां च सर्वशः ।\nवैदेह्याश्चैव यद् वृत्तं प्रकाशं यदि वा रहः ॥१-२-३४॥",
        "index": 34,
        "shloka_num": 34
    },
    {
        "text": "तच्चाप्यविदितं सर्वं विदितं ते भविष्यति ।\nन ते वागनृता काव्ये काचिदत्र भविष्यति ॥१-२-३५॥",
        "index": 35,
        "shloka_num": 35
    },
    {
        "text": "कुरु रामकथां पुण्यां श्लोकबद्धां मनोरमाम् ।\nयावत् स्थास्यन्ति गिरयः सरितश्च महीतले ॥१-२-३६॥",
        "index": 36,
        "shloka_num": 36
    },
    {
        "text": "तावद् रामायणकथा लोकेषु प्रचरिष्यति ।\nयावद् रामस्य च कथा त्वत्कृता प्रचरिष्यति ॥१-२-३७॥",
        "index": 37,
        "shloka_num": 37
    },
    {
        "text": "तावदूर्ध्वमधश्च त्वं मल्लोकेषु निवत्स्यसि ।\nइत्युक्त्वा भगवान् ब्रह्मा तत्रैवान्तरधीयत ।\nततः सशिष्यो भगवान् र्मुनिर्विस्मयमाययौ ॥१-२-३८॥",
        "index": 38,
        "shloka_num": 38
    },
    {
        "text": "तस्य शिष्यास्ततः सर्वे जगुः श्लोकमिमं पुनः ।\nमुहुर्मुहुः प्रीयमाणाः प्राहुश्च भृशविस्मिताः ॥१-२-३९॥",
        "index": 39,
        "shloka_num": 39
    },
    {
        "text": "समाक्षरैश्चतुर्भिर्यः पादैर्गीतो महर्षिणा ।\nसोऽनुव्याहरणाद् भूयः शोकः श्लोकत्वमागतः ॥१-२-४०॥",
        "index": 40,
        "shloka_num": 40
    },
    {
        "text": "तस्य बुद्धिरियं जाता वाल्मीकेर्भावितात्मनः ।\nकृत्स्नं रामायणं काव्यमीदृशैः करवाण्यहम् ॥१-२-४१॥",
        "index": 41,
        "shloka_num": 41
    },
    {
        "text": "उदारवृत्तार्थपदैर्मनोरमैस्तदास्य रामस्य चकार कीर्तिमान् ।\nसमाक्षरैः श्लोकशतैर्यशस्विनो यशस्करं काव्यमुदारदर्शनः ॥१-२-४२॥",
        "index": 42,
        "shloka_num": 42
    },
    {
        "text": "तदुपगतसमाससंधियोगं ।\nसममधुरोपनतार्थवाक्यबद्धम् ।\nरघुवरचरितं मुनिप्रणीतं ।\nदशशिरसश्च वधं निशामयध्वम् ॥१-२-४३॥",
        "index": 43,
        "shloka_num": 43
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे ब्रह्मागमनम् नाम द्वितीयः सर्गः ॥१-२॥",
        "index": 44,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे बालकाण्डे कामाश्रमवासः नाम त्रयोविंशः सर्गः ॥१-२३॥",
        "index": 0,
        "shloka_num": null
    },
    {
        "text": "प्रभातायां तु शर्वर्यां विश्वामित्रो महामुनिः ।\nअभ्यभाषत काकुत्स्थं शयानं पर्णसंस्तरे ॥१-२३-१॥",
        "index": 1,
        "shloka_num": 1
    },
    {
        "text": "कौसल्या सुप्रजा राम पूर्वा संध्या प्रवर्तते ।\nउत्तिष्ठ नरशार्दूल कर्तव्यं दैवमाह्निकम् ॥१-२३-२॥",
        "index": 2,
        "shloka_num": 2
    },
    {
        "text": "तस्यर्षेः परमोदारं वचः श्रुत्वा नरोत्तमौ ।\nस्नात्वा कृतोदकौ वीरौ जेपतुः परमं जपम् ॥१-२३-३॥",
        "index": 3,
        "shloka_num": 3
    },
    {
        "text": "कृताह्निकौ महावीर्यौ विश्वामित्रं तपोधनम् ।\nअभिवाद्यातिसंहृष्टौ गमनायाभितस्थतुः ॥१-२३-४॥",
        "index": 4,
        "shloka_num": 4
    },
    {
        "text": "तौ प्रयान्तौ महावीर्यौ दिव्यां त्रिपथगां नदीम् ।\nददृशाते ततस्तत्र सरय्वाः संगमे शुभे ॥१-२३-५॥",
        "index": 5,
        "shloka_num": 5
    },
    {
        "text": "तत्राश्रमपदं पुण्यमृषीणां भावितात्मनाम् ।\nबहुवर्षसहस्राणि तप्यतां परमं तपः ॥१-२३-६॥",
        "index": 6,
        "shloka_num": 6
    },
    {
        "text": "तं दृष्ट्वा परमप्रीतौ राघवौ पुण्यमाश्रमम् ।\nऊचतुस्तं महात्मानं विश्वामित्रमिदं वचः ॥१-२३-७॥",
        "index": 7,
        "shloka_num": 7
    },
    {
        "text": "कस्यायमाश्रमः पुण्यः को न्वस्मिन्वसते पुमान् ।\nभगवन् श्रोतुमिच्छावः परं कौतूहलं हि नौ ॥१-२३-८॥",
        "index": 8,
        "shloka_num": 8
    },
    {
        "text": "तयोस्तद्वचनं श्रुत्वा प्रहस्य मुनिपुङ्गवः ।\nअब्रवीच्छ्रूयतां राम यस्यायं पूर्व आश्रमः ॥१-२३-९॥",
        "index": 9,
        "shloka_num": 9
    },
    {
        "text": "कन्दर्पो मूर्तिमानासीत्काम इत्युच्यते बुधैः ।\nतपस्यन्तमिह स्थाणुं नियमेन समाहितम् ॥१-२३-१०॥",
        "index": 10,
        "shloka_num": 10
    },
    {
        "text": "कृतोद्वाहं तु देवेशं गच्छन्तं समरुद्गणम् ।\nधर्षयामास दुर्मेधा हुंकृतश्च महात्मना ॥१-२३-११॥",
        "index": 11,
        "shloka_num": 11
    },
    {
        "text": "अवध्यातश्च रुद्रेण चक्षुषा रघुनन्दन ।\nव्यशीर्यन्त शरीरात् स्वात् सर्वगात्राणि दुर्मतेः ॥१-२३-१२॥",
        "index": 12,
        "shloka_num": 12
    },
    {
        "text": "तस्य गात्रं हतं तत्र निर्दग्धस्य महात्मना ।\nअशरीरः कृतः कामः क्रोधाद् देवेश्वरेण ह ॥१-२३-१३॥",
        "index": 13,
        "shloka_num": 13
    },
    {
        "text": "अनङ्ग इति विख्यातस्तदा प्रभृति राघव ।\nस चाङ्गविषयः श्रीमान् यत्राङ्गं स मुमोच ह ॥१-२३-१४॥",
        "index": 14,
        "shloka_num": 14
    },
    {
        "text": "तस्यायमाश्रमः पुण्यस्तस्येमे मुनयः पुरा ।\nशिष्या धर्मपरा वीर तेषां पापं न विद्यते ॥१-२३-१५॥",
        "index": 15,
        "shloka_num": 15
    },
    {
        "text": "इहाद्य रजनीं राम वसेम शुभदर्शन ।\nपुण्ययोः सरितोर्मध्ये श्वस्तरिष्यामहे वयम् ॥१-२३-१६॥",
        "index": 16,
        "shloka_num": 16
    },
    {
        "text": "अभिगच्छामहे सर्वे शुचयः पुण्यमाश्रमम् ।\nइह वासः परोऽस्माकं सुखं वस्त्यामहे निशाम् ॥१-२३-१७॥",
        "index": 17,
        "shloka_num": 17
    },
    {
        "text": "स्नाताश्च कृतजप्याश्च हुतहव्या नरोत्तम ।\nतेषां संवदतां तत्र तपोदीर्घेण चक्षुषा ॥१-२३-१८॥",
        "index": 18,
        "shloka_num": 18
    },
    {
        "text": "विज्ञाय परमप्रीता मुनयो हर्षमागमन् ।\nअर्घ्यं पाद्यं तथाऽऽतिथ्यं निवेद्य कुशिकात्मजे ॥१-२३-१९॥",
        "index": 19,
        "shloka_num": 19
    },
    {
        "text": "रामलक्ष्मणयोः पश्चादकुर्वन्नतिथिक्रियाम् ।\nसत्कारं समनुप्राप्य कथाभिरभिरञ्जयन् ॥१-२३-२०॥",
        "index": 20,
        "shloka_num": 20
    },
    {
        "text": "यथार्हमजपन् संध्यामृषयस्ते समाहिताः ।\nतत्र वासिभिरानीता मुनिभिः सुव्रतैः सह ॥१-२३-२१॥",
        "index": 21,
        "shloka_num": 21
    },
    {
        "text": "न्यवसन् सुसुखं तत्र कामाश्रमपदे तथा ।\nकथाभिरभिरामभिरभिरामौ नृपात्मजौ ।\nरमयामास धर्मात्मा कौशिको मुनिपुङ्गवः ॥१-२३-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे कामाश्रमवासः नाम त्रयोविंशः सर्गः ॥१-२३॥",
        "index": 23,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे बालकाण्डे मिथिलाप्रस्थानम् नाम एकत्रिंशः सर्गः ॥१-३१॥",
        "index": 0,
        "shloka_num": null
    },
    {
        "text": "अथ तां रजनीं तत्र कृतार्थौ रामलक्ष्मणौ ।\nऊषतुर्मुदितौ वीरौ प्रहृष्टेनान्तरात्मना ॥१-३१-१॥",
        "index": 1,
        "shloka_num": 1
    },
    {
        "text": "प्रभातायां तु शर्वर्यां कृतपौर्वाह्णिकक्रियौ ।\nविश्वामित्रमृषींश्चान्यान् सहितावभिजग्मतुः ॥१-३१-२॥",
        "index": 2,
        "shloka_num": 2
    },
    {
        "text": "अभिवाद्य मुनिश्रेष्ठं ज्वलन्तमिव पावकम् ।\nऊचतुर्परमोदारं वाक्यं मधुरभाषिणौ ॥१-३१-३॥",
        "index": 3,
        "shloka_num": 3
    },
    {
        "text": "इमौ स्म मुनिशार्दूल किङ्करौ समुपागतौ ।\nआज्ञापय मुनिश्रेष्ठ शासनं करवाव किम् ॥१-३१-४॥",
        "index": 4,
        "shloka_num": 4
    },
    {
        "text": "एवमुक्ते तयोर्वाक्ये सर्व एव महर्षयः ।\nविश्वामित्रं पुरस्कृत्य रामं वचनमब्रुवन् ॥१-३१-५॥",
        "index": 5,
        "shloka_num": 5
    },
    {
        "text": "मैथिलस्य नरश्रेष्ठ जनकस्य भविष्यति ।\nयज्ञः परमधर्मिष्ठस्तत्र यास्यामहे वयम् ॥१-३१-६॥",
        "index": 6,
        "shloka_num": 6
    },
    {
        "text": "त्वं चैव नरशार्दूल सहास्माभिर्गमिष्यसि ।\nअद्भुतं च धनूरत्नं तत्र त्वं द्रष्टुमर्हसि ॥१-३१-७॥",
        "index": 7,
        "shloka_num": 7
    },
    {
        "text": "तद्धि पूर्वं नरश्रेष्ठ दत्तं सदसि दैवतैः ।\nअप्रमेयबलं घोरं मखे परमभास्वरम् ॥१-३१-८॥",
        "index": 8,
        "shloka_num": 8
    },
    {
        "text": "नास्य देवा न गन्धर्वा नासुरा न च राक्षसाः ।\nकर्तुमारोपणं शक्ता न कथञ्चन मानुषाः ॥१-३१-९॥",
        "index": 9,
        "shloka_num": 9
    },
    {
        "text": "धनुषस्तस्य वीर्यं हि जिज्ञासन्तो महीक्षितः ।\nन शेकुरारोपयितुं राजपुत्रा महाबलाः ॥१-३१-१०॥",
        "index": 10,
        "shloka_num": 10
    },
    {
        "text": "तद्धनुर्नरशार्दूल मैथिलस्य महात्मनः ।\nतत्र द्रक्ष्यसि काकुत्स्थ यज्ञं च परमाद्भुतम् ॥१-३१-११॥",
        "index": 11,
        "shloka_num": 11
    },
    {
        "text": "तद्धि यज्ञफलं तेन मैथिलेनोत्तमं धनुः ।\nयाचितं नरशार्दूल सुनाभं सर्वदैवतैः ॥१-३१-१२॥",
        "index": 12,
        "shloka_num": 12
    },
    {
        "text": "आयागभूतं नृपतेस्तस्य वेश्मनि राघव ।\nअर्चितं विविधैर्गन्धैर्धूपैश्चागुरुगन्धिभिः एवमुक्त्वा मुनिवरः प्रस्थानमकरोत् तदा ।\nसर्षिसङ्घः सकाकुत्स्थ आमन्त्र्य वनदेवताः ॥१-३१-१३॥",
        "index": 13,
        "shloka_num": 13
    },
    {
        "text": "स्वस्ति वोऽस्तु गमिष्यामि सिद्धः सिद्धाश्रमादहम् ।\nउत्तरे जाह्नवीतीरे हिमवन्तं शिलोच्चयम् ॥१-३१-१४॥",
        "index": 14,
        "shloka_num": 14
    },
    {
        "text": "इत्युक्त्वा मुनिशार्दूलः कौशिकः स तपोधनः ।\nउत्तरां दिशमुद्दिश्य प्रस्थातुमुपचक्रमे ॥१-३१-१५॥",
        "index": 15,
        "shloka_num": 15
    },
    {
        "text": "तं प्रयान्तं मुनिवरमन्वगादनुसारिणाम् ।\nशकटीशतमात्रं तु प्रयाणे ब्रह्मवादिनाम् ॥१-३१-१६॥",
        "index": 16,
        "shloka_num": 16
    },
    {
        "text": "मृगपक्षिगणाश्चैव सिद्धाश्रमनिवासिनः ।\nअनुजग्मुर्महात्मानं विश्वामित्रं तपोधनम् ॥१-३१-१७॥",
        "index": 17,
        "shloka_num": 17
    },
    {
        "text": "निवर्तयामास ततः सर्षि सन्घः स पक्षिणः ।\nते गत्वा दूरम् अध्वानम् लम्बमाने दिवाकरे ॥१-३१-१८॥",
        "index": 18,
        "shloka_num": 18
    },
    {
        "text": "ते गत्वा दूरमध्वानं लम्बमाने दिवाकरे ।\nवासं चक्रुर्मुनिगणाः शोणाकूले समाहिताः ॥१-३१-१९॥",
        "index": 19,
        "shloka_num": 19
    },
    {
        "text": "तेऽस्तं गते दिनकरे स्नात्वा हुतहुताशनाः ।\nविश्वामित्रं पुरस्कृत्य निषेदुरमितौजसः ॥१-३१-२०॥",
        "index": 20,
        "shloka_num": 20
    },
    {
        "text": "रामोऽपि सहसौमित्रिर्मुनींस्तानभिपूज्य च ।\nअग्रतो निषसादाथ विश्वामित्रस्य धीमतः ॥१-३१-२१॥",
        "index": 21,
        "shloka_num": 21
    },
    {
        "text": "अथ रामो महातेजा विश्वामित्रं तपोधनम् ।\nपप्रच्छ नरशार्दूलः कौतूहलसमन्वितः ॥१-३१-२२॥",
        "index": 22,
        "shloka_num": 22
    },
    {
        "text": "भगवन् को न्वयं देशः समृद्धवनशोभितः ।\nश्रोतुमिच्छामि भद्रं ते वक्तुमर्हसि तत्त्वतः ॥१-३१-२३॥",
        "index": 23,
        "shloka_num": 23
    },
    {
        "text": "चोदितो रामवाक्येन कथयामास सुव्रतः ।\nतस्य देशस्य निखिलमृषिमध्ये महातपाः ॥१-३१-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे मिथिलाप्रस्थानम् नाम एकत्रिंशः सर्गः ॥१-३१॥",
        "index": 25,
        "shloka_num": null
    }
]
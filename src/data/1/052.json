[
    {
        "text": "अथ श्रीमद्वाल्मीकीयरामायणे बालकाण्डे वसिष्ठातिथ्यम् नाम द्विपञ्चाशः सर्गः ॥१-५२॥",
        "index": 0,
        "shloka_num": null
    },
    {
        "text": "तं दृष्ट्वा परमप्रीतो विश्वामित्रो महाबलः ।\nप्रणतो विनयाद् वीरो वसिष्ठं जपतां वरम् ॥१-५२-१॥",
        "index": 1,
        "shloka_num": 1
    },
    {
        "text": "स्वागतं तव चेत्युक्तो वसिष्ठेन महात्मना ।\nआसनं चास्य भगवान् वसिष्ठो व्यादिदेश ह ॥१-५२-२॥",
        "index": 2,
        "shloka_num": 2
    },
    {
        "text": "उपविष्टाय च तदा विश्वामित्राय धीमते ।\nयथान्यायं मुनिवरः फलमूलमुपाहरत् ॥१-५२-३॥",
        "index": 3,
        "shloka_num": 3
    },
    {
        "text": "प्रतिगृह्य तु तां पूजां वसिष्ठाद् राजसत्तमः ।\nतपोऽग्निहोत्रशिष्येषु कुशलं पर्यपृच्छत ॥१-५२-४॥",
        "index": 4,
        "shloka_num": 4
    },
    {
        "text": "विश्वामित्रो महातेजा वनस्पतिगणे तदा ।\nसर्वत्र कुशलं प्राह वसिष्ठो राजसत्तमम् ॥१-५२-५॥",
        "index": 5,
        "shloka_num": 5
    },
    {
        "text": "सुखोपविष्टं राजानं विश्वामित्रं महातपाः ।\nपप्रच्छ जपतां श्रेष्ठो वसिष्ठो ब्रह्मणः सुतः ॥१-५२-६॥",
        "index": 6,
        "shloka_num": 6
    },
    {
        "text": "कच्चित्ते कुशलं राजन् कच्चिद् धर्मेण रञ्जयन् ।\nप्रजाः पालयसे राजन् राजवृत्तेन धार्मिक ॥१-५२-७॥",
        "index": 7,
        "shloka_num": 7
    },
    {
        "text": "कच्चित्ते सम्भृता भृत्याः कच्चित् तिष्ठन्ति शासने ।\nकच्चित्ते विजिताः सर्वे रिपवो रिपुसूदन ॥१-५२-८॥",
        "index": 8,
        "shloka_num": 8
    },
    {
        "text": "कच्चिद् बलेषु कोशेषु मित्रेषु च परंतप ।\nकुशलं ते नरव्याघ्र पुत्रपौत्रे तथानघ ॥१-५२-९॥",
        "index": 9,
        "shloka_num": 9
    },
    {
        "text": "सर्वत्र कुशलं राजा वसिष्ठं प्रत्युदाहरत् ।\nविश्वामित्रो महातेजा वसिष्ठं विनयान्वितम् ॥१-५२-१०॥",
        "index": 10,
        "shloka_num": 10
    },
    {
        "text": "कृत्वा तौ सुचिरं कालं धर्मिष्ठौ ताः कथास्तदा ।\nमुदा परमया युक्तौ प्रीयेतां तौ परस्परम् ॥१-५२-११॥",
        "index": 11,
        "shloka_num": 11
    },
    {
        "text": "ततो वसिष्ठो भगवान् कथान्ते रघुनन्दन ।\nविश्वामित्रमिदं वाक्यमुवाच प्रहसन्निव ॥१-५२-१२॥",
        "index": 12,
        "shloka_num": 12
    },
    {
        "text": "आतिथ्यं कर्तुमिच्छामि बलस्यास्य महाबल ।\nतव चैवाप्रमेयस्य यथार्हं सम्प्रतीच्छ मे ॥१-५२-१३॥",
        "index": 13,
        "shloka_num": 13
    },
    {
        "text": "सत्क्रियां हि भवानेतां प्रतीच्छतु मया कृताम् ।\nराजंस्त्वमतिथिश्रेष्ठः पूजनीयः प्रयत्नतः ॥१-५२-१४॥",
        "index": 14,
        "shloka_num": 14
    },
    {
        "text": "एवमुक्तो वसिष्ठेन विश्वामित्रो महामतिः ।\nकृतमित्यब्रवीद् राजा पूजावाक्येन मे त्वया ॥१-५२-१५॥",
        "index": 15,
        "shloka_num": 15
    },
    {
        "text": "फलमूलेन भगवन् विद्यते यत् तवाश्रमे ।\nपाद्येनाचमनीयेन भगवद्दर्शनेन च ॥१-५२-१६॥",
        "index": 16,
        "shloka_num": 16
    },
    {
        "text": "सर्वथा च महाप्राज्ञ पूजार्हेण सुपूजितः ।\nनमस्तेऽस्तु गमिष्यामि मैत्रेणेक्षस्व चक्षुषा ॥१-५२-१७॥",
        "index": 17,
        "shloka_num": 17
    },
    {
        "text": "एवं ब्रुवन्तं राजानं वसिष्ठं पुनरेव हि ।\nन्यमन्त्रयत धर्मात्मा पुनः पुनरुदारधीः ॥१-५२-१८॥",
        "index": 18,
        "shloka_num": 18
    },
    {
        "text": "बाढमित्येव गाधेयो वसिष्ठं प्रत्युवाच ह ।\nयथाप्रियं भगवतस्तथास्तु मुनिपुंगव ॥१-५२-१९॥",
        "index": 19,
        "shloka_num": 19
    },
    {
        "text": "एवमुक्तस्तथा तेन वसिष्ठो जपतां वरः ।\nआजुहाव ततः प्रीतः कल्माषीं धूतकल्मषाम् ॥१-५२-२०॥",
        "index": 20,
        "shloka_num": 20
    },
    {
        "text": "एह्येहि शबले क्षिप्रं शृणु चापि वचो मम ।\nसबलस्यास्य राजर्षेः कर्तुं व्यवसितोऽस्म्यहम् ।\nभोजनेन महार्हेण सत्कारं संविधत्स्व मे ॥१-५२-२१॥",
        "index": 21,
        "shloka_num": 21
    },
    {
        "text": "यस्य यस्य यथाकामं षड्रसेष्वभिपूजितम् ।\nतत् सर्वं कामधुग् दिव्ये अभिवर्ष कृते मम ॥१-५२-२२॥",
        "index": 22,
        "shloka_num": 22
    },
    {
        "text": "रसेनान्नेन पानेन लेह्यचोष्येण संयुतम् ।\nअन्नानां निचयं सर्वं सृजस्व शबले त्वर ॥१-५२-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे वसिष्ठातिथ्यम् नाम द्विपञ्चाशः सर्गः ॥१-५२॥",
        "index": 24,
        "shloka_num": null
    }
]
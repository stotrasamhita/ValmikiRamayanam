[
    {
        "text": "अथ श्रीमद्वाल्मीकीयरामायणे बालकाण्डे शक्राहल्याशापः नाम अष्टचत्वारिंशः सर्गः ॥१-४८॥",
        "index": 0,
        "shloka_num": null
    },
    {
        "text": "पृष्ट्वा तु कुशलं तत्र परस्परसमागमे ।\nकथान्ते सुमतिर्वाक्यं व्याजहार महामुनिम् ॥१-४८-१॥",
        "index": 1,
        "shloka_num": 1
    },
    {
        "text": "इमौ कुमारौ भद्रं ते देवतुल्यपराक्रमौ ।\nगजसिंहगती वीरौ शार्दूलवृषभोपमौ ॥१-४८-२॥",
        "index": 2,
        "shloka_num": 2
    },
    {
        "text": "पद्मपत्रविशालाक्षौ खड्गतूणिधनुर्धरौ ।\nअश्विनाविव रूपेण समुपस्थितयौवनौ ॥१-४८-३॥",
        "index": 3,
        "shloka_num": 3
    },
    {
        "text": "यदृच्छयैव गां प्राप्तौ देवलोकादिवामरौ ।\nकथं पद्भ्यामिह प्राप्तौ किमर्थं कस्य वा मुने ॥१-४८-४॥",
        "index": 4,
        "shloka_num": 4
    },
    {
        "text": "भूषयन्ताविमं देशं चन्द्रसूर्याविवाम्बरम् ।\nपरस्परेण सदृशौ प्रमाणेङ्गितचेष्टितैः ॥१-४८-५॥",
        "index": 5,
        "shloka_num": 5
    },
    {
        "text": "किमर्थं च नरश्रेष्ठौ सम्प्राप्तौ दुर्गमे पथि ।\nवरायुधधरौ वीरौ श्रोतुमिच्छामि तत्त्वतः ॥१-४८-६॥",
        "index": 6,
        "shloka_num": 6
    },
    {
        "text": "तस्य तद् वचनं श्रुत्वा यथावृत्तं न्यवेदयत् ।\nसिद्धाश्रमनिवासं च राक्षसानां वधं यथा ।\nविश्वामित्रवचः श्रुत्वा राजा परमविस्मितः ॥१-४८-७॥",
        "index": 7,
        "shloka_num": 7
    },
    {
        "text": "अतिथी परमं प्राप्तौ पुत्रौ दशरथस्य तौ ।\nपूजयामास विधिवत् सत्कारार्हौ महाबलौ ॥१-४८-८॥",
        "index": 8,
        "shloka_num": 8
    },
    {
        "text": "ततः परमसत्कारं सुमतेः प्राप्य राघवौ ।\nउष्य तत्र निशामेकां जग्मतुर्मिथिलां ततः ॥१-४८-९॥",
        "index": 9,
        "shloka_num": 9
    },
    {
        "text": "तां दृष्ट्वा मुनयः सर्वे जनकस्य पुरीं शुभाम् ।\nसाधु साध्विति शंसन्तो मिथिलां समपूजयन् ॥१-४८-१०॥",
        "index": 10,
        "shloka_num": 10
    },
    {
        "text": "मिथिलोपवने तत्र आश्रमं दृश्य राघवः ।\nपुराणं निर्जनं रम्यं पप्रच्छ मुनिपुङ्गवम् ॥१-४८-११॥",
        "index": 11,
        "shloka_num": 11
    },
    {
        "text": "इदमाश्रमसङ्काशं किं न्विदं मुनिवर्जितम् ।\nश्रोतुमिच्छामि भगवन् कस्यायं पूर्व आश्रमः ॥१-४८-१२॥",
        "index": 12,
        "shloka_num": 12
    },
    {
        "text": "तच्छ्रुत्वा राघवेणोक्तं वाक्यं वाक्यविशारदः ।\nप्रत्युवाच महातेजा विश्वामित्रो महामुनिः ॥१-४८-१३॥",
        "index": 13,
        "shloka_num": 13
    },
    {
        "text": "हन्त ते कथयिष्यामि शृणु तत्त्वेन राघव ।\nयस्यैतदाश्रमपदं शप्तं कोपान्महात्मनः ॥१-४८-१४॥",
        "index": 14,
        "shloka_num": 14
    },
    {
        "text": "गौतमस्य नरश्रेष्ठ पूर्वमासीन्महात्मनः ।\nआश्रमो दिव्यसङ्काशः सुरैरपि सुपूजितः ॥१-४८-१५॥",
        "index": 15,
        "shloka_num": 15
    },
    {
        "text": "स चात्र तप आतिष्ठदहल्यासहितः पुरा ।\nवर्षपूगान्यनेकानि राजपुत्र महायशः ॥१-४८-१६॥",
        "index": 16,
        "shloka_num": 16
    },
    {
        "text": "तस्यान्तरं विदित्वा च सहस्राक्षः शचीपतिः ।\nमुनिवेषधरो भूत्वा अहल्यामिदमब्रवीत् ॥१-४८-१७॥",
        "index": 17,
        "shloka_num": 17
    },
    {
        "text": "ऋतुकालं प्रतीक्षन्ते नार्थिनः सुसमाहिते ।\nसङ्गमं त्वहमिच्छामि त्वया सह सुमध्यमे ॥१-४८-१८॥",
        "index": 18,
        "shloka_num": 18
    },
    {
        "text": "मुनिवेषं सहस्राक्षं विज्ञाय रघुनन्दन ।\nमतिं चकार दुर्मेधा देवराजकुतूहलात् ॥१-४८-१९॥",
        "index": 19,
        "shloka_num": 19
    },
    {
        "text": "अथाब्रवीत् सुरश्रेष्ठं कृतार्थेनान्तरात्मना ।\nकृतार्थास्मि सुरश्रेष्ठ गच्छ शीघ्रमितः प्रभो ॥१-४८-२०॥",
        "index": 20,
        "shloka_num": 20
    },
    {
        "text": "आत्मानं मां च देवेश सर्वथा रक्ष गौतमात् ।\nइन्द्रस्तु प्रहसन् वाक्यमहल्यामिदमब्रवीत् ॥१-४८-२१॥",
        "index": 21,
        "shloka_num": 21
    },
    {
        "text": "सुश्रोणि परितुष्टोऽस्मि गमिष्यामि यथागतम् ।\nएवं सङ्गम्य तु तदा निश्चक्रामोटजात् ततः ॥१-४८-२२॥",
        "index": 22,
        "shloka_num": 22
    },
    {
        "text": "स सम्भ्रमात् त्वरन् राम शङ्कितो गौतमं प्रति ।\nगौतमं स ददर्शाथ प्रविशन्तं महामुनिम् ॥१-४८-२३॥",
        "index": 23,
        "shloka_num": 23
    },
    {
        "text": "देवदानवदुर्धर्षं तपोबलसमन्वितम् ।\nतीर्थोदकपरिक्लिन्नं दीप्यमानमिवानलम् ॥१-४८-२४॥",
        "index": 24,
        "shloka_num": 24
    },
    {
        "text": "गृहीतसमिधं तत्र सकुशं मुनिपुङ्गवम् ।\nदृष्ट्वा सुरपतिस्त्रस्तो विषण्णवदनोऽभवत् ॥१-४८-२५॥",
        "index": 25,
        "shloka_num": 25
    },
    {
        "text": "अथ दृष्ट्वा सहस्राक्षं मुनिवेषधरं मुनिः ।\nदुर्वृत्तं वृत्तसम्पन्नो रोषाद् वचनमब्रवीत् ॥१-४८-२६॥",
        "index": 26,
        "shloka_num": 26
    },
    {
        "text": "मम रूपं समास्थाय कृतवानसि दुर्मते ।\nअकर्तव्यमिदं यस्माद् विफलस्त्वं भविष्यसि ॥१-४८-२७॥",
        "index": 27,
        "shloka_num": 27
    },
    {
        "text": "गौतमेनैवमुक्तस्य सुरोषेण महात्मना ।\nपेततुर्वृषणौ भूमौ सहस्राक्षस्य तत्क्षणात् ॥१-४८-२८॥",
        "index": 28,
        "shloka_num": 28
    },
    {
        "text": "तथा शप्त्वा च वै शक्रं भार्यामपि च शप्तवान् ।\nइह वर्षसहस्राणि बहूनि निवसिष्यसि ॥१-४८-२९॥",
        "index": 29,
        "shloka_num": 29
    },
    {
        "text": "वातभक्षा निराहारा तप्यन्ती भस्मशायिनी ।\nअदृश्या सर्वभूतानामाश्रमेऽस्मिन् वसिष्यसि ॥१-४८-३०॥",
        "index": 30,
        "shloka_num": 30
    },
    {
        "text": "यदा त्वेतद् वनं घोरं रामो दशरथात्मजः ।\nआगमिष्यति दुर्धर्षस्तदा पूता भविष्यसि ॥१-४८-३१॥",
        "index": 31,
        "shloka_num": 31
    },
    {
        "text": "तस्यातिथ्येन दुर्वृत्ते लोभमोहविवर्जिता ।\nमत्सकाशं मुदा युक्ता स्वं वपुर्धारयिष्यसि ॥१-४८-३२॥",
        "index": 32,
        "shloka_num": 32
    },
    {
        "text": "एवमुक्त्वा महातेजा गौतमो दुष्टचारिणीम् ।\nइममाश्रममुत्सृज्य सिद्धचारणसेविते ।\nहिमवच्छिखरे रम्ये तपस्तेपे महातपाः ॥१-४८-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये बालकाण्डे शक्राहल्याशापः नाम अष्टचत्वारिंशः सर्गः ॥१-४८॥",
        "index": 34,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे निशाकरभविष्याख्यानम् नाम द्विषष्ठितमः सर्गः ॥४-६२॥",
        "index": 0,
        "shloka_num": null
    },
    {
        "text": "एवमुक्त्वा मुनिश्रेष्ठमरुदं भृशदुःखितः ।\nअथ ध्यात्वा मुहूर्तं च भगवानिदमब्रवीत् ॥४-६२-१॥",
        "index": 1,
        "shloka_num": 1
    },
    {
        "text": "पक्षौ च ते प्रपक्षौ च पुनरन्यौ भविष्यतः ।\nचक्षुषी चैव प्राणाश्च विक्रमश्च बलं च ते ॥४-६२-२॥",
        "index": 2,
        "shloka_num": 2
    },
    {
        "text": "पुराणे सुमहत्कार्यं भविष्यं हि मया श्रुतम् ।\nदृष्टं मे तपसा चैव श्रुत्वा च विदितं मम ॥४-६२-३॥",
        "index": 3,
        "shloka_num": 3
    },
    {
        "text": "राजा दशरथो नाम कश्चिदिक्ष्वाकुवर्धनः ।\nतस्य पुत्रो महातेजा रामो नाम भविष्यति ॥४-६२-४॥",
        "index": 4,
        "shloka_num": 4
    },
    {
        "text": "अरण्यं च सह भ्रात्रा लक्ष्मणेन गमिष्यति ।\nतस्मिन्नर्थे नियुक्तः सन् पित्रा सत्यपराक्रमः ॥४-६२-५॥",
        "index": 5,
        "shloka_num": 5
    },
    {
        "text": "नैर्ऋतो रावणो नाम तस्य भार्यां हरिष्यति ।\nराक्षसेन्द्रो जनस्थाने अवध्यः सुरदानवैः ॥४-६२-६॥",
        "index": 6,
        "shloka_num": 6
    },
    {
        "text": "सा च कामैः प्रलोभ्यन्ती भक्ष्यैर्भोज्यैश्च मैथिली ।\nन भोक्ष्यति महाभागा दुःखमग्ना यशस्विनी ॥४-६२-७॥",
        "index": 7,
        "shloka_num": 7
    },
    {
        "text": "परमान्नं च वैदेह्या ज्ञात्वा दास्यति वासवः ।\nयदन्नममृतप्रख्यं सुराणामपि दुर्लभम् ॥४-६२-८॥",
        "index": 8,
        "shloka_num": 8
    },
    {
        "text": "तदन्नं मैथिली प्राप्य विज्ञायेन्द्रादिदं त्विति ।\nअग्रमुद्धृत्य रामाय भूतले निर्वपिष्यति ॥४-६२-९॥",
        "index": 9,
        "shloka_num": 9
    },
    {
        "text": "यदि जीवति मे भर्ता लक्ष्मणो वापि देवरः ।\nदेवत्वं गच्छतोर्वापि तयोरन्नमिदं त्विति ॥४-६२-१०॥",
        "index": 10,
        "shloka_num": 10
    },
    {
        "text": "एष्यन्ति प्रेषितास्तत्र रामदूताः प्लवङ्गमाः ।\nआख्येया राममहिषी त्वया तेभ्यो विहङ्गम ॥४-६२-११॥",
        "index": 11,
        "shloka_num": 11
    },
    {
        "text": "सर्वथा तु न गन्तव्यमीदृशः क्व गमिष्यसि ।\nदेशकालौ प्रतीक्षस्व पक्षौ त्वं प्रतिपत्स्यसे ॥४-६२-१२॥",
        "index": 12,
        "shloka_num": 12
    },
    {
        "text": "उत्सहेयमहं कर्तुमद्यैव त्वां सपक्षकम् ।\nइहस्थस्त्वं हि लोकानां हितं कार्यं करिष्यसि ॥४-६२-१३॥",
        "index": 13,
        "shloka_num": 13
    },
    {
        "text": "त्वयापि खलु तत् कार्यं तयोश्च नृपपुत्रयोः ।\nब्राह्मणानां गुरूणां च मुनीनां वासवस्य च ॥४-६२-१४॥",
        "index": 14,
        "shloka_num": 14
    },
    {
        "text": "इच्छाम्यहमपि द्रष्टुं भ्रातरौ रामलक्ष्मणौ ।\nनेच्छे चिरं धारयितुं प्राणांस्त्यक्ष्ये कलेवरम् ।\nमहर्षिस्त्वब्रवीदेवं दृष्टतत्त्वार्थदर्शनः ॥४-६२-१५॥",
        "index": 15,
        "shloka_num": 15
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे निशाकरभविष्याख्यानम् नाम द्विषष्ठितमः सर्गः ॥४-६२॥",
        "index": 16,
        "shloka_num": null
    }
]
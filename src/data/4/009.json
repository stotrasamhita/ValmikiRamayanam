[
    {
        "text": "अथ श्रीमद्वाल्मीकीयरामायणे किष्किन्धाकाण्डे वैरवृत्तान्तानुक्रमः नाम नवमः सर्गः ॥४-९॥",
        "index": 0,
        "shloka_num": null
    },
    {
        "text": "वाली नाम मम भ्राता ज्येष्ठः शत्रुनिषूदनः ।\nपितुर्बहुमतो नित्यं मम चापि तथा पुरा ॥४-९-१॥",
        "index": 1,
        "shloka_num": 1
    },
    {
        "text": "पितर्युपरते तस्मिन् ज्येष्ठोऽयमिति मन्त्रिभिः ।\nकपीनामीश्वरो राज्ये कृतः परमसम्मतः ॥४-९-२॥",
        "index": 2,
        "shloka_num": 2
    },
    {
        "text": "राज्यं प्रशासतस्तस्य पितृपैतामहं महत् ।\nअहं सर्वेषु कालेषु प्रणतः प्रेष्यवत् स्थितः ॥४-९-३॥",
        "index": 3,
        "shloka_num": 3
    },
    {
        "text": "मायावी नाम तेजस्वी पूर्वजो दुन्दुभेः सुतः ।\nतेन तस्य महद्वैरं वालिनः स्त्रीकृतं पुरा ॥४-९-४॥",
        "index": 4,
        "shloka_num": 4
    },
    {
        "text": "स तु सुप्ते जने रात्रौ किष्किन्धाद्वारमागतः ।\nनर्दति स्म सुसंरब्धो वालिनं चाह्वयद् रणे ॥४-९-५॥",
        "index": 5,
        "shloka_num": 5
    },
    {
        "text": "प्रसुप्तस्तु मम भ्राता नर्दतो भैरवस्वनम् ।\nश्रुत्वा न ममृषे वाली निष्पपात जवात् तदा ॥४-९-६॥",
        "index": 6,
        "shloka_num": 6
    },
    {
        "text": "स तु वै निःसृतः क्रोधात् तं हन्तुमसुरोत्तमम् ।\nवार्यमाणस्ततः स्त्रीभिर्मया च प्रणतात्मना ॥४-९-७॥",
        "index": 7,
        "shloka_num": 7
    },
    {
        "text": "स तु निर्धूय सर्वान् नो निर्जगाम महाबलः ।\nततोऽहमपि सौहार्दान्निःसृतो वालिना सह ॥४-९-८॥",
        "index": 8,
        "shloka_num": 8
    },
    {
        "text": "स तु मे भ्रातरं दृष्ट्वा मां च दूरादवस्थितम् ।\nअसुरो जातसंत्रासः प्रदुद्राव तदा भृशम् ॥४-९-९॥",
        "index": 9,
        "shloka_num": 9
    },
    {
        "text": "तस्मिन् द्रवति संत्रस्ते ह्यावां द्रुततरं गतौ ।\nप्रकाशोऽपि कृतो मार्गश्चन्द्रेणोद्गच्छता तदा ॥४-९-१०॥",
        "index": 10,
        "shloka_num": 10
    },
    {
        "text": "स तृणैरावृतं दुर्गं धरण्या विवरं महत् ।\nप्रविवेशासुरो वेगादावामासाद्य विष्ठितौ ॥४-९-११॥",
        "index": 11,
        "shloka_num": 11
    },
    {
        "text": "तं प्रविष्टं रिपुं दृष्ट्वा बिलं रोषवशं गतः ।\nमामुवाच ततो वाली वचनं क्षुभितेन्द्रियः ॥४-९-१२॥",
        "index": 12,
        "shloka_num": 12
    },
    {
        "text": "इह तिष्ठाद्य सुग्रीव बिलद्वारि समाहितः ।\nयावदत्र प्रविश्याहं निहन्मि समरे रिपुम् ॥४-९-१३॥",
        "index": 13,
        "shloka_num": 13
    },
    {
        "text": "मया त्वेतद् वचः श्रुत्वा याचितः स परंतपः ।\nशापयित्वा च मां पद्भ्यां प्रविवेश बिलं ततः ॥४-९-१४॥",
        "index": 14,
        "shloka_num": 14
    },
    {
        "text": "तस्य प्रविष्टस्य बिलं साग्रः संवत्सरो गतः ।\nस्थितस्य च बिलद्वारि स कालो व्यत्यवर्तत ॥४-९-१५॥",
        "index": 15,
        "shloka_num": 15
    },
    {
        "text": "अहं तु नष्टं तं ज्ञात्वा स्नेहादागतसम्भ्रमः ।\nभ्रातरं न प्रपश्यामि पापशङ्कि च मे मनः ॥४-९-१६॥",
        "index": 16,
        "shloka_num": 16
    },
    {
        "text": "अथ दीर्घस्य कालस्य बिलात् तस्माद् विनिःसृतम् ।\nसफेनं रुधिरं दृष्ट्वा ततोऽहं भृशदुःखितः ॥४-९-१७॥",
        "index": 17,
        "shloka_num": 17
    },
    {
        "text": "नर्दतामसुराणां च ध्वनिर्मे श्रोत्रमागतः ।\nन रतस्य च संग्रामे क्रोशतोऽपि स्वनो गुरोः ॥४-९-१८॥",
        "index": 18,
        "shloka_num": 18
    },
    {
        "text": "अहं त्ववगतो बुद्ध्या चिह्नैस्तैर्भ्रातरं हतम् ।\nपिधाय च बिलद्वारं शिलया गिरिमात्रया ॥४-९-१९॥",
        "index": 19,
        "shloka_num": 19
    },
    {
        "text": "शोकार्तश्चोदकं कृत्वा किष्किन्धामागतः सखे ।\nगूहमानस्य मे तत् त्वं यत्नतो मन्त्रिभिः श्रुतम् ॥४-९-२०॥",
        "index": 20,
        "shloka_num": 20
    },
    {
        "text": "ततोऽहं तैः समागम्य समेतैरभिषेचितः ।\nराज्यं प्रशासतस्तस्य न्यायतो मम राघव ॥४-९-२१॥",
        "index": 21,
        "shloka_num": 21
    },
    {
        "text": "आजगाम रिपुं हत्वा दानवं स तु वानरः ।\nअभिषिक्तं तु मां दृष्ट्वा क्रोधात् संरक्तलोचनः ॥४-९-२२॥",
        "index": 22,
        "shloka_num": 22
    },
    {
        "text": "मदीयान् मन्त्रिणो बद्ध्वा परुषं वाक्यमब्रवीत् ।\nनिग्रहे च समर्थस्य तं पापं प्रति राघव ॥४-९-२३॥",
        "index": 23,
        "shloka_num": 23
    },
    {
        "text": "न प्रावर्तत मे बुद्धिर्भ्रातृगौरवयन्त्रिता ।\nहत्वा शत्रुं स मे भ्राता प्रविवेश पुरं तदा ॥४-९-२४॥",
        "index": 24,
        "shloka_num": 24
    },
    {
        "text": "मानयंस्तं महात्मानं यथावच्चाभिवादयम् ।\nउक्ताश्च नाशिषस्तेन प्रहृष्टेनान्तरात्मना ॥४-९-२५॥",
        "index": 25,
        "shloka_num": 25
    },
    {
        "text": "नत्वा पादावहं तस्य मुकुटेनास्पृशं प्रभो ।\nअपि वाली मम क्रोधान्न प्रसादं चकार सः ॥४-९-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे वैरवृत्तान्तानुक्रमः नाम नवमः सर्गः ॥४-९॥",
        "index": 27,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे वालिबलाविष्करणम् नाम एकादशः सर्गः ॥४-११॥",
        "index": 0,
        "shloka_num": null
    },
    {
        "text": "रामस्य वचनं श्रुत्वा हर्षपौरुषवर्धनम् ।\nसुग्रीवः पूजयांचक्रे राघवं प्रशशंस च ॥४-११-१॥",
        "index": 1,
        "shloka_num": 1
    },
    {
        "text": "असंशयं प्रज्वलितैस्तीक्ष्णैर्मर्मातिगैः शरैः ।\nत्वं दहेः कुपितो लोकान् युगान्त इव भास्करः ॥४-११-२॥",
        "index": 2,
        "shloka_num": 2
    },
    {
        "text": "वालिनः पौरुषं यत्तद् यच्च वीर्यं धृतिश्च या ।\nतन्ममैकमनाः श्रुत्वा विधत्स्व यदनन्तरम् ॥४-११-३॥",
        "index": 3,
        "shloka_num": 3
    },
    {
        "text": "समुद्रात् पश्चिमात् पूर्वं दक्षिणादपि चोत्तरम् ।\nक्रामत्यनुदिते सूर्ये वाली व्यपगतक्लमः ॥४-११-४॥",
        "index": 4,
        "shloka_num": 4
    },
    {
        "text": "अग्राण्यारुह्य शैलानां शिखराणि महान्त्यपि ।\nऊर्ध्वमुत्पात्य तरसा प्रतिगृह्णाति वीर्यवान् ॥४-११-५॥",
        "index": 5,
        "shloka_num": 5
    },
    {
        "text": "बहवः सारवन्तश्च वनेषु विविधा द्रुमाः ।\nवालिना तरसा भग्ना बलं प्रथयताऽऽत्मनः ॥४-११-६॥",
        "index": 6,
        "shloka_num": 6
    },
    {
        "text": "महिषो दुन्दुभिर्नाम कैलासशिखरप्रभः ।\nबलं नागसहस्रस्य धारयामास वीर्यवान् ॥४-११-७॥",
        "index": 7,
        "shloka_num": 7
    },
    {
        "text": "स वीर्योत्सेकदुष्टात्मा वरदानेन मोहितः ।\nजगाम स महाकायः समुद्रं सरितां पतिम् ॥४-११-८॥",
        "index": 8,
        "shloka_num": 8
    },
    {
        "text": "ऊर्मिमन्तमतिक्रम्य सागरं रत्नसंचयम् ।\nमम युद्धं प्रयच्छेति तमुवाच महार्णवम् ॥४-११-९॥",
        "index": 9,
        "shloka_num": 9
    },
    {
        "text": "ततः समुद्रो धर्मात्मा समुत्थाय महाबलः ।\nअब्रवीद् वचनं राजन्नसुरं कालचोदितम् ॥४-११-१०॥",
        "index": 10,
        "shloka_num": 10
    },
    {
        "text": "समर्थो नास्मि ते दातुं युद्धं युद्धविशारद ।\nश्रूयतां त्वभिधास्यामि यस्ते युद्धं प्रदास्यति ॥४-११-११॥",
        "index": 11,
        "shloka_num": 11
    },
    {
        "text": "शैलराजो महारण्ये तपस्विशरणं परम् ।\nशंकरश्वशुरो नाम्ना हिमवानिति विश्रुतः ॥४-११-१२॥",
        "index": 12,
        "shloka_num": 12
    },
    {
        "text": "महाप्रस्रवणोपेतो बहुकन्दरनिर्झरः ।\nस समर्थस्तव प्रीतिमतुलां कर्तुमर्हति ॥४-११-१३॥",
        "index": 13,
        "shloka_num": 13
    },
    {
        "text": "तं भीतमिति विज्ञाय समुद्रमसुरोत्तमः ।\nहिमवद्वनमागम्य शरश्चापादिव च्युतः ॥४-११-१४॥",
        "index": 14,
        "shloka_num": 14
    },
    {
        "text": "ततस्तस्य गिरेः श्वेता गजेन्द्रप्रतिमाः शिलाः ।\nचिक्षेप बहुधा भूमौ दुन्दुभिर्विननाद च ॥४-११-१५॥",
        "index": 15,
        "shloka_num": 15
    },
    {
        "text": "ततः श्वेताम्बुदाकारः सौम्यः प्रीतिकराकृतिः ।\nहिमवानब्रवीद् वाक्यं स्व एव शिखरे स्थितः ॥४-११-१६॥",
        "index": 16,
        "shloka_num": 16
    },
    {
        "text": "क्लेष्टुमर्हसि मां न त्वं दुन्दुभे धर्मवत्सल ।\nरणकर्मस्वकुशलस्तपस्विशरणो ह्यहम् ॥४-११-१७॥",
        "index": 17,
        "shloka_num": 17
    },
    {
        "text": "तस्य तद् वचनं श्रुत्वा गिरिराजस्य धीमतः ।\nउवाच दुन्दुभिर्वाक्यं क्रोधात् संरक्तलोचनः ॥४-११-१८॥",
        "index": 18,
        "shloka_num": 18
    },
    {
        "text": "यदि युद्धेऽसमर्थस्त्वं मद्भयाद् वा निरुद्यमः ।\nतमाचक्ष्व प्रदद्यान्मे यो हि युद्धं युयुत्सतः ॥४-११-१९॥",
        "index": 19,
        "shloka_num": 19
    },
    {
        "text": "हिमवानब्रवीद् वाक्यं श्रुत्वा वाक्यविशारदः ।\nअनुक्तपूर्वं धर्मात्मा क्रोधात् तमसुरोत्तमम् ॥४-११-२०॥",
        "index": 20,
        "shloka_num": 20
    },
    {
        "text": "वाली नाम महाप्राज्ञ शक्रपुत्रः प्रतापवान् ।\nअध्यास्ते वानरः श्रीमान् किष्किन्धामतुलप्रभाम् ॥४-११-२१॥",
        "index": 21,
        "shloka_num": 21
    },
    {
        "text": "स समर्थो महाप्राज्ञस्तव युद्धविशारदः ।\nद्वन्द्वयुद्धं स दातुं ते नमुचेरिव वासवः ॥४-११-२२॥",
        "index": 22,
        "shloka_num": 22
    },
    {
        "text": "तं शीघ्रमभिगच्छ त्वं यदि युद्धमिहेच्छसि ।\nस हि दुर्मर्षणो नित्यं शूरः समरकर्मणि ॥४-११-२३॥",
        "index": 23,
        "shloka_num": 23
    },
    {
        "text": "श्रुत्वा हिमवतो वाक्यं कोपाविष्टः स दुन्दुभिः ।\nजगाम तां पुरीं तस्य किष्किन्धां वालिनस्तदा ॥४-११-२४॥",
        "index": 24,
        "shloka_num": 24
    },
    {
        "text": "धारयन् माहिषं रूपं तीक्ष्णशृङ्गो भयावहः ।\nप्रावृषीव महामेघस्तोयपूर्णो नभस्तले ॥४-११-२५॥",
        "index": 25,
        "shloka_num": 25
    },
    {
        "text": "ततस्तु द्वारमागम्य किष्किन्धाया महाबलः ।\nननर्द कम्पयन् भूमिं दुन्दुभिर्दुन्दुभिर्यथा ॥४-११-२६॥",
        "index": 26,
        "shloka_num": 26
    },
    {
        "text": "समीपजान् द्रुमान् भञ्जन् वसुधां दारयन् खुरैः ।\nविषाणेनोल्लिखन् दर्पात् तद्द्वारं द्विरदो यथा ॥४-११-२७॥",
        "index": 27,
        "shloka_num": 27
    },
    {
        "text": "अन्तःपुरगतो वाली श्रुत्वा शब्दममर्षणः ।\nनिष्पपात सह स्त्रीभिस्ताराभिरिव चन्द्रमा ॥४-११-२८॥",
        "index": 28,
        "shloka_num": 28
    },
    {
        "text": "मितं व्यक्ताक्षरपदं तमुवाच स दुन्दुभिम् ।\nहरीणामीश्वरो वाली सर्वेषां वनचारिणाम् ॥४-११-२९॥",
        "index": 29,
        "shloka_num": 29
    },
    {
        "text": "किमर्थं नगरद्वारमिदं रुद्ध्वा विनर्दसे ।\nदुन्दुभे विदितो मेऽसि रक्ष प्राणान् महाबल ॥४-११-३०॥",
        "index": 30,
        "shloka_num": 30
    },
    {
        "text": "तस्य तद् वचनं श्रुत्वा वानरेन्द्रस्य धीमतः ।\nउवाच दुन्दुभिर्वाक्यं क्रोधात् संरक्तलोचनः ॥४-११-३१॥",
        "index": 31,
        "shloka_num": 31
    },
    {
        "text": "न त्वं स्त्रीसंनिधौ वीर वचनं वक्तुमर्हसि ।\nमम युद्धं प्रयच्छाद्य ततो ज्ञास्यामि ते बलम् ॥४-११-३२॥",
        "index": 32,
        "shloka_num": 32
    },
    {
        "text": "अथवा धारयिष्यामि क्रोधमद्य निशामिमाम् ।\nगृह्यतामुदयः स्वैरं कामभोगेषु वानर ॥४-११-३३॥",
        "index": 33,
        "shloka_num": 33
    },
    {
        "text": "दीयतां सम्प्रदानं च परिष्वज्य च वानरान् ।\nसर्वशाखामृगेन्द्रस्त्वं संसादय सुहृज्जनम् ॥४-११-३४॥",
        "index": 34,
        "shloka_num": 34
    },
    {
        "text": "सुदृष्टां कुरु किष्किन्धां कुरुष्वात्मसमं पुरे ।\nक्रीडस्व च समं स्त्रीभिरहं ते दर्पशासनः ॥४-११-३५॥",
        "index": 35,
        "shloka_num": 35
    },
    {
        "text": "यो हि मत्तं प्रमत्तं वा भग्नं वा रहितं कृशम् ।\nहन्यात् स भ्रूणहा लोके त्वद्विधं मदमोहितम् ॥४-११-३६॥",
        "index": 36,
        "shloka_num": 36
    },
    {
        "text": "स प्रहस्याब्रवीन्मन्दं क्रोधात् तमसुरेश्वरम् ।\nविसृज्य ताः स्त्रियः सर्वास्ताराप्रभृतिकास्तदा ॥४-११-३७॥",
        "index": 37,
        "shloka_num": 37
    },
    {
        "text": "मत्तोऽयमिति मा मंस्था यद्यभीतोऽसि संयुगे ।\nमदोऽयं सम्प्रहारेऽस्मिन् वीरपानं समर्थ्यताम् ॥४-११-३८॥",
        "index": 38,
        "shloka_num": 38
    },
    {
        "text": "तमेवमुक्त्वा संक्रुद्धो मालामुत्क्षिप्य काञ्चनीम् ।\nपित्रा दत्तां महेन्द्रेण युद्धाय व्यवतिष्ठत ॥४-११-३९॥",
        "index": 39,
        "shloka_num": 39
    },
    {
        "text": "विषाणयोर्गृहीत्वा तं दुन्दुभिं गिरिसंनिभम् ।\nआविध्यत तथा वाली विनदन् कपिकुञ्जरः ॥४-११-४०॥",
        "index": 40,
        "shloka_num": 40
    },
    {
        "text": "बलाद् व्यापादयांचक्रे ननर्द च महास्वनम् ।\nश्रोत्राभ्यामथ रक्तं तु तस्य सुस्राव पात्यतः ॥४-११-४१॥",
        "index": 41,
        "shloka_num": 41
    },
    {
        "text": "तयोस्तु क्रोधसंरम्भात् परस्परजयैषिणोः ।\nयुद्धं समभवद् घोरं दुन्दुभेर्वालिनस्तथा ॥४-११-४२॥",
        "index": 42,
        "shloka_num": 42
    },
    {
        "text": "अयुध्यत तदा वाली शक्रतुल्यपराक्रमः ।\nमुष्टिभिर्जानुभिः पद्भिः शिलाभिः पादपैस्तथा ॥४-११-४३॥",
        "index": 43,
        "shloka_num": 43
    },
    {
        "text": "परस्परं घ्नतोस्तत्र वानरासुरयोस्तदा ।\nआसीद्धीनोऽसुरो युद्धे शक्रसूनुर्व्यवर्धत ॥४-११-४४॥",
        "index": 44,
        "shloka_num": 44
    },
    {
        "text": "तं तु दुन्दुभिमुद्यम्य धरण्यामभ्यपातयत् ।\nयुद्धे प्राणहरे तस्मिन्निष्पिष्टो दुन्दुभिस्तदा ॥४-११-४५॥",
        "index": 45,
        "shloka_num": 45
    },
    {
        "text": "स्रोतोभ्यो बहु रक्तं तु तस्य सुस्राव पात्यतः ।\nपपात च महाबाहुः क्षितौ पञ्चत्वमागतः ॥४-११-४६॥",
        "index": 46,
        "shloka_num": 46
    },
    {
        "text": "तं तोलयित्वा बाहुभ्यां गतसत्त्वमचेतनम् ।\nचिक्षेप वेगवान् वाली वेगेनैकेन योजनम् ॥४-११-४७॥",
        "index": 47,
        "shloka_num": 47
    },
    {
        "text": "तस्य वेगप्रविद्धस्य वक्त्रात् क्षतजबिन्दवः ।\nप्रपेतुर्मारुतोत्क्षिप्ता मतङ्गस्याश्रमं प्रति ॥४-११-४८॥",
        "index": 48,
        "shloka_num": 48
    },
    {
        "text": "तान् दृष्ट्वा पतितांस्तत्र मुनिः शोणितविप्रुषः ।\nक्रुद्धस्तस्य महाभाग चिन्तयामास को न्वयम् ॥४-११-४९॥",
        "index": 49,
        "shloka_num": 49
    },
    {
        "text": "येनाहं सहसा स्पृष्टः शोणितेन दुरात्मना ।\nकोऽयं दुरात्मा दुर्बुद्धिरकृतात्मा च बालिशः ॥४-११-५०॥",
        "index": 50,
        "shloka_num": 50
    },
    {
        "text": "इत्युक्त्वा स विनिष्क्रम्य ददृशे मुनिसत्तमः ।\nमहिषं पर्वताकारं गतासुं पतितं भुवि ॥४-११-५१॥",
        "index": 51,
        "shloka_num": 51
    },
    {
        "text": "स तु विज्ञाय तपसा वानरेण कृतं हि तत् ।\nउत्ससर्ज महाशापं क्षेप्तारं वानरं प्रति ॥४-११-५२॥",
        "index": 52,
        "shloka_num": 52
    },
    {
        "text": "इह तेनाप्रवेष्टव्यं प्रविष्टस्य वधो भवेत् ।\nवनं मत्संश्रयं येन दूषितं रुधिरस्रवैः ॥४-११-५३॥",
        "index": 53,
        "shloka_num": 53
    },
    {
        "text": "क्षिपता पादपाश्चेमे सम्भग्नाश्चासुरीं तनुम् ।\nसमन्तादाश्रमं पूर्णं योजनं मामकं यदि ॥४-११-५४॥",
        "index": 54,
        "shloka_num": 54
    },
    {
        "text": "आगमिष्यति दुर्बुद्धिर्व्यक्तं स न भविष्यति ।\nये चास्य सचिवाः केचित् संश्रिता मामकं वनम् ॥४-११-५५॥",
        "index": 55,
        "shloka_num": 55
    },
    {
        "text": "न च तैरिह वस्तव्यं श्रुत्वा यान्तु यथासुखम् ।\nतेऽपि वा यदि तिष्ठन्ति शपिष्ये तानपि ध्रुवम् ॥४-११-५६॥",
        "index": 56,
        "shloka_num": 56
    },
    {
        "text": "वनेऽस्मिन् मामके नित्यं पुत्रवत् परिरक्षिते ।\nपत्राङ्कुरविनाशाय फलमूलाभवाय च ॥४-११-५७॥",
        "index": 57,
        "shloka_num": 57
    },
    {
        "text": "दिवसश्चाद्य मर्यादा यं द्रष्टा श्वोऽस्मि वानरम् ।\nबहुवर्षसहस्राणि स वै शैलो भविष्यति ॥४-११-५८॥",
        "index": 58,
        "shloka_num": 58
    },
    {
        "text": "ततस्ते वानराः श्रुत्वा गिरं मुनिसमीरिताम् ।\nनिश्चक्रमुर्वनात् तस्मात् तान् दृष्ट्वा वालिरब्रवीत् ॥४-११-५९॥",
        "index": 59,
        "shloka_num": 59
    },
    {
        "text": "किं भवन्तः समस्ताश्च मतङ्गवनवासिनः ।\nमत्समीपमनुप्राप्ता अपि स्वस्ति वनौकसाम् ॥४-११-६०॥",
        "index": 60,
        "shloka_num": 60
    },
    {
        "text": "ततस्ते कारणं सर्वं तथा शापं च वालिनः ।\nशशंसुर्वानराः सर्वे वालिने हेममालिने ॥४-११-६१॥",
        "index": 61,
        "shloka_num": 61
    },
    {
        "text": "एतच्छ्रुत्वा तदा वाली वचनं वानरेरितम् ।\nस महर्षिं समासाद्य याचते स्म कृताञ्जलिः ॥४-११-६२॥",
        "index": 62,
        "shloka_num": 62
    },
    {
        "text": "महर्षिस्तमनादृत्य प्रविवेशाश्रमं प्रति ।\nशापधारणभीतस्तु वाली विह्वलतां गतः ॥४-११-६३॥",
        "index": 63,
        "shloka_num": 63
    },
    {
        "text": "ततः शापभयाद् भीतो ऋष्यमूकं महागिरिम् ।\nप्रवेष्टुं नेच्छति हरिर्द्रष्टुं वापि नरेश्वर ॥४-११-६४॥",
        "index": 64,
        "shloka_num": 64
    },
    {
        "text": "तस्याप्रवेशं ज्ञात्वाहमिदं राम महावनम् ।\nविचरामि सहामात्यो विषादेन विवर्जितः ॥४-११-६५॥",
        "index": 65,
        "shloka_num": 65
    },
    {
        "text": "एषोऽस्थिनिचयस्तस्य दुन्दुभेः सम्प्रकाशते ।\nवीर्योत्सेकान्निरस्तस्य गिरिकूटनिभो महान् ॥४-११-६६॥",
        "index": 66,
        "shloka_num": 66
    },
    {
        "text": "इमे च विपुलाः सालाः सप्त शाखावलम्बिनः ।\nयत्रैकं घटते वाली निष्पत्रयितुमोजसा ॥४-११-६७॥",
        "index": 67,
        "shloka_num": 67
    },
    {
        "text": "एतदस्यासमं वीर्यं मया राम प्रकाशितम् ।\nकथं तं वालिनं हन्तुं समरे शक्ष्यसे नृप ॥४-११-६८॥",
        "index": 68,
        "shloka_num": 68
    },
    {
        "text": "तथा ब्रुवाणं सुग्रीवं प्रहसँल्लक्ष्मणोऽब्रवीत् ।\nकस्मिन् कर्मणि निर्वृत्ते श्रद्दध्या वालिनो वधम् ॥४-११-६९॥",
        "index": 69,
        "shloka_num": 69
    },
    {
        "text": "तमुवाचाथ सुग्रीवः सप्त सालानिमान् पुरा ।\nएवमेकैकशो वाली विव्याधाथ स चासकृत् ॥४-११-७०॥",
        "index": 70,
        "shloka_num": 70
    },
    {
        "text": "रामो निर्दारयेदेषां बाणेनैकेन च द्रुमम् ।\nवालिनं निहतं मन्ये दृष्ट्वा रामस्य विक्रमम् ॥४-११-७१॥",
        "index": 71,
        "shloka_num": 71
    },
    {
        "text": "हतस्य महिषस्यास्थि पादेनैकेन लक्ष्मण ।\nउद्यम्य प्रक्षिपेच्चापि तरसा द्वे धनुःशते ॥४-११-७२॥",
        "index": 72,
        "shloka_num": 72
    },
    {
        "text": "एवमुक्त्वा तु सुग्रीवो रामं रक्तान्तलोचनम् ।\nध्यात्वा मुहूर्तं काकुत्स्थं पुनरेव वचोऽब्रवीत् ॥४-११-७३॥",
        "index": 73,
        "shloka_num": 73
    },
    {
        "text": "शूरश्च शूरमानी च प्रख्यातबलपौरुषः ।\nबलवान् वानरो वाली संयुगेष्वपराजितः ॥४-११-७४॥",
        "index": 74,
        "shloka_num": 74
    },
    {
        "text": "दृश्यन्ते चास्य कर्माणि दुष्कराणि सुरैरपि ।\nयानि संचिन्त्य भीतोऽहमृष्यमूकमुपाश्रितः ॥४-११-७५॥",
        "index": 75,
        "shloka_num": 75
    },
    {
        "text": "तमजय्यमधृष्यं च वानरेन्द्रममर्षणम् ।\nविचिन्तयन्न मुञ्चापि ऋष्यमूकममुं त्वहम् ॥४-११-७६॥",
        "index": 76,
        "shloka_num": 76
    },
    {
        "text": "उद्विग्नः शङ्कितश्चाहं विचरामि महावने ।\nअनुरक्तैः सहामात्यैर्हनुमत्प्रमुखैर्वरैः ॥४-११-७७॥",
        "index": 77,
        "shloka_num": 77
    },
    {
        "text": "उपलब्धं च मे श्लाघ्यं सन्मित्रं मित्रवत्सल ।\nत्वामहं पुरुषव्याघ्र हिमवन्तमिवाश्रितः ॥४-११-७८॥",
        "index": 78,
        "shloka_num": 78
    },
    {
        "text": "किं तु तस्य बलज्ञोऽहं दुर्भ्रातुर्बलशालिनः ।\nअप्रत्यक्षं तु मे वीर्यं समरे तव राघव ॥४-११-७९॥",
        "index": 79,
        "shloka_num": 79
    },
    {
        "text": "न खल्वहं त्वां तुलये नावमन्ये न भीषये ।\nकर्मभिस्तस्य भीमैश्च कातर्यं जनितं मम ॥४-११-८०॥",
        "index": 80,
        "shloka_num": 80
    },
    {
        "text": "कामं राघव ते वाणी प्रमाणं धैर्यमाकृतिः ।\nसूचयन्ति परं तेजो भस्मच्छन्नमिवानलम् ॥४-११-८१॥",
        "index": 81,
        "shloka_num": 81
    },
    {
        "text": "तस्य तद् वचनं श्रुत्वा सुग्रीवस्य महात्मनः ।\nस्मितपूर्वमथो रामः प्रत्युवाच हरिं प्रति ॥४-११-८२॥",
        "index": 82,
        "shloka_num": 82
    },
    {
        "text": "यदि न प्रत्ययोऽस्मासु विक्रमे तव वानर ।\nप्रत्ययं समरे श्लाघ्यमहमुत्पादयामि ते ॥४-११-८३॥",
        "index": 83,
        "shloka_num": 83
    },
    {
        "text": "एवमुक्त्वा तु सुग्रीवं सान्त्वयँल्लक्ष्मणाग्रजः ।\nराघवो दुन्दुभेः कायं पादाङ्गुष्ठेन लीलया ॥४-११-८४॥",
        "index": 84,
        "shloka_num": 84
    },
    {
        "text": "तोलयित्वा महाबाहुश्चिक्षेप दशयोजनम् ।\nअसुरस्य तनुं शुष्कां पादाङ्गुष्ठेन वीर्यवान् ॥४-११-८५॥",
        "index": 85,
        "shloka_num": 85
    },
    {
        "text": "क्षिप्तं दृष्ट्वा ततः कायं सुग्रीवः पुनरब्रवीत् ।\nलक्ष्मणस्याग्रतो रामं तपन्तमिव भास्करम् ।\nहरीणामग्रतो वीरमिदं वचनमर्थवत् ॥४-११-८६॥",
        "index": 86,
        "shloka_num": 86
    },
    {
        "text": "आर्द्रः समांसः प्रत्यग्रः क्षिप्तः कायः पुरा सखे ।\nपरिश्रान्तेन मत्तेन भ्रात्रा मे वालिना तदा ॥४-११-८७॥",
        "index": 87,
        "shloka_num": 87
    },
    {
        "text": "लघुः सम्प्रति निर्मांसस्तृणभूतश्च राघव ।\nक्षिप्त एवं प्रहर्षेण भवता रघुनन्दन ॥४-११-८८॥",
        "index": 88,
        "shloka_num": 88
    },
    {
        "text": "नात्र शक्यं बलं ज्ञातुं तव वा तस्य वाधिकम् ।\nआर्द्रं शुष्कमिति ह्येतत् सुमहद् राघवान्तरम् ॥४-११-८९॥",
        "index": 89,
        "shloka_num": 89
    },
    {
        "text": "स एव संशयस्तात तव तस्य च यद्बलम् ।\nसालमेकं विनिर्भिद्य भवेद् व्यक्तिर्बलाबले ॥४-११-९०॥",
        "index": 90,
        "shloka_num": 90
    },
    {
        "text": "कृत्वैतत् कार्मुकं सज्यं हस्तिहस्तमिवाततम् ।\nआकर्णपूर्णमायम्य विसृजस्व महाशरम् ॥४-११-९१॥",
        "index": 91,
        "shloka_num": 91
    },
    {
        "text": "इमं हि सालं प्रहितस्त्वया शरो न संशयोऽत्रास्ति विदारयिष्यति ।\nअलं विमर्शेन मम प्रियं ध्रुवं कुरुष्व राजन् प्रतिशापितो मया ॥४-११-९२॥",
        "index": 92,
        "shloka_num": 92
    },
    {
        "text": "यथा हि तेजःसु वरः सदारविर्यथा हि शैलो हिमवान् महाद्रिषु ।\nयथा चतुष्पात्सु च केसरी वरस्तथा नराणामसि विक्रमे वरः ॥४-११-९३॥",
        "index": 93,
        "shloka_num": 93
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे वालिबलाविष्करणम् नाम एकादशः सर्गः ॥४-११॥",
        "index": 94,
        "shloka_num": null
    }
]
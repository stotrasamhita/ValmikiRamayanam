[
    {
        "text": "अथ श्रीमद्वाल्मीकीयरामायणे किष्किन्धाकाण्डे जटायुर्दिष्टकथनम् नाम सप्तपञ्चाशः सर्गः ॥४-५७॥",
        "index": 0,
        "shloka_num": null
    },
    {
        "text": "शोकाद् भ्रष्टस्वरमपि श्रुत्वा वानरयूथपाः ।\nश्रद्दधुर्नैव तद्वाक्यं कर्मणा तस्य शङ्किताः ॥४-५७-१॥",
        "index": 1,
        "shloka_num": 1
    },
    {
        "text": "ते प्रायमुपविष्टास्तु दृष्ट्वा गृध्रं प्लवङ्गमाः ।\nचक्रुर्बुद्धिं तदा रौद्रां सर्वान् नो भक्षयिष्यति ॥४-५७-२॥",
        "index": 2,
        "shloka_num": 2
    },
    {
        "text": "सर्वथा प्रायमासीनान् यदि नो भक्षयिष्यति ।\nकृतकृत्या भविष्यामः क्षिप्रं सिद्धिमितो गताः ॥४-५७-३॥",
        "index": 3,
        "shloka_num": 3
    },
    {
        "text": "एतां बुद्धिं ततश्चक्रुः सर्वे ते हरियूथपाः ।\nअवतार्य गिरेः शृङ्गाद् गृध्रमाहाङ्गदस्तदा ॥४-५७-४॥",
        "index": 4,
        "shloka_num": 4
    },
    {
        "text": "बभूवर्क्षरजो नाम वानरेन्द्रः प्रतापवान् ।\nममार्यः पार्थिवः पक्षिन् धार्मिकौ तस्य चात्मजौ ॥४-५७-५॥",
        "index": 5,
        "shloka_num": 5
    },
    {
        "text": "सुग्रीवश्चैव वाली च पुत्रौ घनबलावुभौ ।\nलोके विश्रुतकर्माभूद् राजा वाली पिता मम ॥४-५७-६॥",
        "index": 6,
        "shloka_num": 6
    },
    {
        "text": "राजा कृत्स्नस्य जगत इक्ष्वाकूणां महारथः ।\nरामो दाशरथिः श्रीमान् प्रविष्टो दण्डकावनम् ॥४-५७-७॥",
        "index": 7,
        "shloka_num": 7
    },
    {
        "text": "लक्ष्मणेन सह भ्रात्रा वैदेह्या सह भार्यया ।\nपितुर्निदेशनिरतो धर्मं पन्थानमाश्रितः ॥४-५७-८॥",
        "index": 8,
        "shloka_num": 8
    },
    {
        "text": "तस्य भार्या जनस्थानाद् रावणेन हृता बलात् ।\nरामस्य तु पितुर्मित्रं जटायुर्नाम गृध्रराट् ॥४-५७-९॥",
        "index": 9,
        "shloka_num": 9
    },
    {
        "text": "ददर्श सीतां वैदेहीं ह्रियमाणां विहायसा ।\nरावणं विरथं कृत्वा स्थापयित्वा च मैथिलीम् ।\nपरिश्रान्तश्च वृद्धश्च रावणेन हतो रणे ॥४-५७-१०॥",
        "index": 10,
        "shloka_num": 10
    },
    {
        "text": "एवं गृध्रो हतस्तेन रावणेन बलीयसा ।\nसंस्कृतश्चापि रामेण जगाम गतिमुत्तमाम् ॥४-५७-११॥",
        "index": 11,
        "shloka_num": 11
    },
    {
        "text": "ततो मम पितृव्येण सुग्रीवेण महात्मना ।\nचकार राघवः सख्यं सोऽवधीत् पितरं मम ॥४-५७-१२॥",
        "index": 12,
        "shloka_num": 12
    },
    {
        "text": "मम पित्रा निरुद्धो हि सुग्रीवः सचिवैः सह ।\nनिहत्य वालिनं रामस्ततस्तमभिषेचयत् ॥४-५७-१३॥",
        "index": 13,
        "shloka_num": 13
    },
    {
        "text": "स राज्ये स्थापितस्तेन सुग्रीवो वानरेश्वरः ।\nराजा वानरमुख्यानां तेन प्रस्थापिता वयम् ॥४-५७-१४॥",
        "index": 14,
        "shloka_num": 14
    },
    {
        "text": "एवं रामप्रयुक्तास्तु मार्गमाणास्ततस्ततः ।\nवैदेहीं नाधिगच्छामो रात्रौ सूर्यप्रभामिव ॥४-५७-१५॥",
        "index": 15,
        "shloka_num": 15
    },
    {
        "text": "ते वयं दण्डकारण्यं विचित्य सुसमाहिताः ।\nअज्ञानात् तु प्रविष्टाः स्म धरण्या विवृतं बिलम् ॥४-५७-१६॥",
        "index": 16,
        "shloka_num": 16
    },
    {
        "text": "मयस्य मायाविहितं तद् बिलं च विचिन्वताम् ।\nव्यतीतस्तत्र नो मासो यो राज्ञा समयः कृतः ॥४-५७-१७॥",
        "index": 17,
        "shloka_num": 17
    },
    {
        "text": "ते वयं कपिराजस्य सर्वे वचनकारिणः ।\nकृतां संस्थामतिक्रान्ता भयात् प्रायमुपासिताः ॥४-५७-१८॥",
        "index": 18,
        "shloka_num": 18
    },
    {
        "text": "क्रुद्धे तस्मिंस्तु काकुत्स्थे सुग्रीवे च सलक्ष्मणे ।\nगतानामपि सर्वेषां तत्र नो नास्ति जीवितम् ॥४-५७-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे जटायुर्दिष्टकथनम् नाम सप्तपञ्चाशः सर्गः ॥४-५७॥",
        "index": 20,
        "shloka_num": null
    }
]
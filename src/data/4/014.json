[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुग्रीवगर्जनम् नाम चतुर्दशः सर्गः ॥४-१४॥",
        "index": 0,
        "shloka_num": null
    },
    {
        "text": "सर्वे ते त्वरितं गत्वा किष्किन्धां वालिनः पुरीम् ।\nवृक्षैरात्मानमावृत्य व्यतिष्ठन् गहने वने ॥४-१४-१॥",
        "index": 1,
        "shloka_num": 1
    },
    {
        "text": "विसार्य सर्वतो दृष्टिं कानने काननप्रियः ।\nसुग्रीवो विपुलग्रीवः क्रोधमाहारयद् भृशम् ॥४-१४-२॥",
        "index": 2,
        "shloka_num": 2
    },
    {
        "text": "ततस्तु निनदं घोरं कृत्वा युद्धाय चाह्वयत् ।\nपरिवारैः परिवृतो नादैर्भिन्दन्निवाम्बरम् ॥४-१४-३॥",
        "index": 3,
        "shloka_num": 3
    },
    {
        "text": "गर्जन्निव महामेघो वायुवेगपुरःसरः ।\nअथ बालार्कसदृशो दृप्तसिंहगतिस्ततः ॥४-१४-४॥",
        "index": 4,
        "shloka_num": 4
    },
    {
        "text": "दृष्ट्वा रामं क्रियादक्षं सुग्रीवो वाक्यमब्रवीत् ।\nहरिवागुरया व्याप्तां तप्तकाञ्चनतोरणाम् ॥४-१४-५॥",
        "index": 5,
        "shloka_num": 5
    },
    {
        "text": "प्राप्ताः स्म ध्वजयन्त्राढ्यां किष्किन्धां वालिनः पुरीम् ।\nप्रतिज्ञा या कृता वीर त्वया वालिवधे पुरा ॥४-१४-६॥",
        "index": 6,
        "shloka_num": 6
    },
    {
        "text": "सफलां कुरु तां क्षिप्रं लतां काल इवागतः ।\nएवमुक्तस्तु धर्मात्मा सुग्रीवेण स राघवः ॥४-१४-७॥",
        "index": 7,
        "shloka_num": 7
    },
    {
        "text": "तमेवोवाच वचनं सुग्रीवं शत्रुसूदनः ।\nकृताभिज्ञानचिह्नस्त्वमनया गजसाह्वया ॥४-१४-८॥",
        "index": 8,
        "shloka_num": 8
    },
    {
        "text": "लक्ष्मणेन समुत्पाट्य एषा कण्ठे कृता तव ।\nशोभसेऽप्यधिकं वीर लतया कण्ठसक्तया ॥४-१४-९॥",
        "index": 9,
        "shloka_num": 9
    },
    {
        "text": "विपरीत इवाकाशे सूर्यो नक्षत्रमालया ।\nअद्य वालिसमुत्थं ते भयं वैरं च वानर ॥४-१४-१०॥",
        "index": 10,
        "shloka_num": 10
    },
    {
        "text": "एकेनाहं प्रमोक्ष्यामि बाणमोक्षेण संयुगे ।\nमम दर्शय सुग्रीव वैरिणं भ्रातृरूपिणम् ॥४-१४-११॥",
        "index": 11,
        "shloka_num": 11
    },
    {
        "text": "वाली विनिहतो यावद्वने पांसुषु चेष्टते ।\nयदि दृष्टिपथं प्राप्तो जीवन् स विनिवर्तते ॥४-१४-१२॥",
        "index": 12,
        "shloka_num": 12
    },
    {
        "text": "ततो दोषेण मागच्छेत् सद्यो गर्हेच्च मां भवान् ।\nप्रत्यक्षं सप्त ते साला मया बाणेन दारिताः ॥४-१४-१३॥",
        "index": 13,
        "shloka_num": 13
    },
    {
        "text": "तेनावेहि बलेनाद्य वालिनं निहतं रणे ।\nअनृतं नोक्तपूर्वं मे चिरं कृच्छ्रेऽपि तिष्ठता ॥४-१४-१४॥",
        "index": 14,
        "shloka_num": 14
    },
    {
        "text": "धर्मलोभपरीतेन न च वक्ष्ये कथञ्चन ।\nसफलां च करिष्यामि प्रतिज्ञां जहि सम्भ्रमम् ॥४-१४-१५॥",
        "index": 15,
        "shloka_num": 15
    },
    {
        "text": "प्रसूतं कलमक्षेत्रं वर्षेणेव शतक्रतुः ।\nतदाह्वाननिमित्तं च वालिनो हेममालिनः ॥४-१४-१६॥",
        "index": 16,
        "shloka_num": 16
    },
    {
        "text": "सुग्रीव कुरु तं शब्दं निष्पतेद् येन वानरः ।\nजितकाशी जयश्लाघी त्वया चाधर्षितः पुरात् ॥४-१४-१७॥",
        "index": 17,
        "shloka_num": 17
    },
    {
        "text": "निष्पतिष्यत्यसङ्गेन वाली स प्रियसंयुगः ।\nरिपूणां धर्षितं श्रुत्वा मर्षयन्ति न संयुगे ॥४-१४-१८॥",
        "index": 18,
        "shloka_num": 18
    },
    {
        "text": "जानन्तस्तु स्वकं वीर्यं स्त्रीसमक्षं विशेषतः ।\nस तु रामवचः श्रुत्वा सुग्रीवो हेमपिङ्गलः ॥४-१४-१९॥",
        "index": 19,
        "shloka_num": 19
    },
    {
        "text": "ननर्द क्रूरनादेन विनिर्भिन्दन्निवाम्बरम् ।\nतत्र शब्देन वित्रस्ता गावो यान्ति हतप्रभाः ॥४-१४-२०॥",
        "index": 20,
        "shloka_num": 20
    },
    {
        "text": "राजदोषपरामृष्टाः कुलस्त्रिय इवाकुलाः ।\nद्रवन्ति च मृगाः शीघ्रं भग्ना इव रणे हयाः ।\nपतन्ति च खगा भूमौ क्षीणपुण्या इव ग्रहाः ॥४-१४-२१॥",
        "index": 21,
        "shloka_num": 21
    },
    {
        "text": "ततः स जीमूतकृतप्रणादो नादं ह्यमुञ्चत् त्वरया प्रतीतः ।\nसूर्यात्मजः शौर्यविवृद्धतेजाः सरित्पतिर्वाऽनिलचञ्चलोर्मिः ॥४-१४-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवगर्जनम् नाम चतुर्दशः सर्गः ॥४-१४॥",
        "index": 23,
        "shloka_num": null
    }
]
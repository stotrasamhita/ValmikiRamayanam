[
    {
        "text": "अथ श्रीमद्वाल्मीकीयरामायणे किष्किन्धाकाण्डे रामसमाश्वासनम् नाम सप्तमः सर्गः ॥४-७॥",
        "index": 0,
        "shloka_num": null
    },
    {
        "text": "एवमुक्तस्तु सुग्रीवो रामेणार्तेन वानरः ।\nअब्रवीत् प्राञ्जलिर्वाक्यं सबाष्पं बाष्पगद्गदः ॥४-७-१॥",
        "index": 1,
        "shloka_num": 1
    },
    {
        "text": "न जाने निलयं तस्य सर्वथा पापरक्षसः ।\nसामर्थ्यं विक्रमं वापि दौष्कुलेयस्य वा कुलम् ॥४-७-२॥",
        "index": 2,
        "shloka_num": 2
    },
    {
        "text": "सत्यं तु प्रतिजानामि त्यज शोकमरिंदम ।\nकरिष्यामि तथा यत्नं यथा प्राप्स्यसि मैथिलीम् ॥४-७-३॥",
        "index": 3,
        "shloka_num": 3
    },
    {
        "text": "रावणं सगणं हत्वा परितोष्यात्मपौरुषम् ।\nतथास्मि कर्ता नचिराद् यथा प्रीतो भविष्यसि ॥४-७-४॥",
        "index": 4,
        "shloka_num": 4
    },
    {
        "text": "अलं वैक्लव्यमालम्ब्य धैर्यमात्मगतं स्मर ।\nत्वद्विधानां न सदृशमीदृशं बुद्धिलाघवम् ॥४-७-५॥",
        "index": 5,
        "shloka_num": 5
    },
    {
        "text": "मयापि व्यसनं प्राप्तं भार्याविरहजं महत् ।\nनाहमेवं हि शोचामि धैर्यं न च परित्यजे ॥४-७-६॥",
        "index": 6,
        "shloka_num": 6
    },
    {
        "text": "नाहं तामनुशोचामि प्राकृतो वानरोऽपि सन् ।\nमहात्मा च विनीतश्च किं पुनर्धृतिमान् महान् ॥४-७-७॥",
        "index": 7,
        "shloka_num": 7
    },
    {
        "text": "बाष्पमापतितं धैर्यान्निग्रहीतुं त्वमर्हसि ।\nमर्यादां सत्त्वयुक्तानां धृतिं नोत्स्रष्टुमर्हसि ॥४-७-८॥",
        "index": 8,
        "shloka_num": 8
    },
    {
        "text": "व्यसने वार्थकृच्छ्रे वा भये वा जीवितान्तगे ।\nविमृशंश्च स्वयाबुद्ध्या धृतिमान् नावसीदति ॥४-७-९॥",
        "index": 9,
        "shloka_num": 9
    },
    {
        "text": "बालिशस्तु नरो नित्यं वैक्लव्यं योऽनुवर्तते ।\nस मज्जत्यवशः शोके भाराक्रान्तेव नौर्जले ॥४-७-१०॥",
        "index": 10,
        "shloka_num": 10
    },
    {
        "text": "एषोऽञ्जलिर्मया बद्धः प्रणयात् त्वां प्रसादये ।\nपौरुषं श्रय शोकस्य नान्तरं दातुमर्हसि ॥४-७-११॥",
        "index": 11,
        "shloka_num": 11
    },
    {
        "text": "ये शोकमनुवर्तन्ते न तेषां विद्यते सुखम् ।\nतेजश्च क्षीयते तेषां न त्वं शोचितुमर्हसि ॥४-७-१२॥",
        "index": 12,
        "shloka_num": 12
    },
    {
        "text": "शोकेनाभिप्रपन्नस्य जीविते चापि संशयः ।\nस शोकं त्यज राजेन्द्र धैर्यमाश्रय केवलम् ॥४-७-१३॥",
        "index": 13,
        "shloka_num": 13
    },
    {
        "text": "हितं वयस्यभावेन ब्रूहि नोपदिशामि ते ।\nवयस्यतां पूजयन्मे न त्वं शोचितुमर्हसि ॥४-७-१४॥",
        "index": 14,
        "shloka_num": 14
    },
    {
        "text": "मधुरं सान्त्वितस्तेन सुग्रीवेण स राघवः ।\nमुखमश्रुपरिक्लिन्नं वस्त्रान्तेन प्रमार्जयत् ॥४-७-१५॥",
        "index": 15,
        "shloka_num": 15
    },
    {
        "text": "प्रकृतिस्थस्तु काकुत्स्थः सुग्रीवचनात् प्रभुः ।\nसम्परिष्वज्य सुग्रीवमिदं वचनमब्रवीत् ॥४-७-१६॥",
        "index": 16,
        "shloka_num": 16
    },
    {
        "text": "कर्तव्यं यद् वयस्येन स्निग्धेन च हितेन च ।\nअनुरूपं च युक्तं च कृतं सुग्रीव तत् त्वया ॥४-७-१७॥",
        "index": 17,
        "shloka_num": 17
    },
    {
        "text": "एष च प्रकृतिस्थोऽहमनुनीतस्त्वया सखे ।\nदुर्लभो हीदृशो बन्धुरस्मिन् काले विशेषतः ॥४-७-१८॥",
        "index": 18,
        "shloka_num": 18
    },
    {
        "text": "किं तु यत्नस्त्वया कार्यो मैथिल्याः परिमार्गणे ।\nराक्षसस्य च रौद्रस्य रावणस्य दुरात्मनः ॥४-७-१९॥",
        "index": 19,
        "shloka_num": 19
    },
    {
        "text": "मया च यदनुष्ठेयं विस्रब्धेन तदुच्यताम् ।\nवर्षास्विव च सुक्षेत्रे सर्वं सम्पद्यते तव ॥४-७-२०॥",
        "index": 20,
        "shloka_num": 20
    },
    {
        "text": "मया च यदिदं वाक्यमभिमानात् समीरितम् ।\nतत्त्वया हरिशार्दूल तत्त्वमित्युपधार्यताम् ॥४-७-२१॥",
        "index": 21,
        "shloka_num": 21
    },
    {
        "text": "अनृतं नोक्तपूर्वं मे न च वक्ष्ये कदाचन ।\nएतत्ते प्रतिजानामि सत्येनैव शपाम्यहम् ॥४-७-२२॥",
        "index": 22,
        "shloka_num": 22
    },
    {
        "text": "ततः प्रहृष्टः सुग्रीवो वानरैः सचिवैः सह ।\nराघवस्य वचः श्रुत्वा प्रतिज्ञातं विशेषतः ॥४-७-२३॥",
        "index": 23,
        "shloka_num": 23
    },
    {
        "text": "एवमेकान्तसम्पृक्तौ ततस्तौ नरवानरौ ।\nउभावन्योन्यसदृशं सुखं दुःखमभाषताम् ॥४-७-२४॥",
        "index": 24,
        "shloka_num": 24
    },
    {
        "text": "महानुभावस्य वचो निशम्य हरिर्नृपाणामधिपस्य तस्य ।\nकृतं स मेने हरिवीरमुख्यस्तदा च कार्यं हृदयेन विद्वान् ॥४-७-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे रामसमाश्वासनम् नाम सप्तमः सर्गः ॥४-७॥",
        "index": 26,
        "shloka_num": null
    }
]
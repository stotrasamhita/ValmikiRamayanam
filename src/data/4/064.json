[
    {
        "text": "अथ श्रीमद्वाल्मीकीयरामायणे किष्किन्धाकाण्डे समुद्रलङ्घनमन्त्रणम् नाम चतुःषष्ठितमः सर्गः ॥४-६४॥",
        "index": 0,
        "shloka_num": null
    },
    {
        "text": "आख्याता गृध्रराजेन समुत्प्लुत्य प्लवङ्गमाः ।\nसङ्गताः प्रीतिसंयुक्ता विनेदुः सिंहविक्रमाः ॥४-६४-१॥",
        "index": 1,
        "shloka_num": 1
    },
    {
        "text": "सम्पातेर्वचनं श्रुत्वा हरयो रावणक्षयम् ।\nहृष्टाः सागरमाजग्मुः सीतादर्शनकाङ्क्षिणः ॥४-६४-२॥",
        "index": 2,
        "shloka_num": 2
    },
    {
        "text": "अभिगम्य तु तं देशं ददृशुर्भीमविक्रमाः ।\nकृत्स्नं लोकस्य महतः प्रतिबिम्बमवस्थितम् ॥४-६४-३॥",
        "index": 3,
        "shloka_num": 3
    },
    {
        "text": "दक्षिणस्य समुद्रस्य समासाद्योत्तरां दिशम् ।\nसन्निवेशं ततश्चक्रुर्हरिवीरा महाबलाः ॥४-६४-४॥",
        "index": 4,
        "shloka_num": 4
    },
    {
        "text": "प्रसुप्तमिव चान्यत्र क्रीडन्तमिव चान्यतः ।\nक्वचित् पर्वतमात्रैश्च जलराशिभिरावृतम् ॥४-६४-५॥",
        "index": 5,
        "shloka_num": 5
    },
    {
        "text": "सङ्कुलं दानवेन्द्रैश्च पातालतलवासिभिः ।\nरोमहर्षकरं दृष्ट्वा विषेदुः कपिकुञ्जराः ॥४-६४-६॥",
        "index": 6,
        "shloka_num": 6
    },
    {
        "text": "आकाशमिव दुष्पारं सागरं प्रेक्ष्य वानराः ।\nविषेदुः सहिताः सर्वे कथं कार्यमिति ब्रुवन् ॥४-६४-७॥",
        "index": 7,
        "shloka_num": 7
    },
    {
        "text": "विषण्णां वाहिनीं दृष्ट्वा सागरस्य निरीक्षणात् ।\nआश्वासयामास हरीन् भयार्तान् हरिसत्तमः ॥४-६४-८॥",
        "index": 8,
        "shloka_num": 8
    },
    {
        "text": "न विषादे मनः कार्यं विषादो दोषवत्तरः ।\nविषादो हन्ति पुरुषं बालं क्रुद्ध इवोरगः ॥४-६४-९॥",
        "index": 9,
        "shloka_num": 9
    },
    {
        "text": "यो विषादं प्रसहते विक्रमे समुपस्थिते ।\nतेजसा तस्य हीनस्य पुरुषार्थो न सिद्ध्यति ॥४-६४-१०॥",
        "index": 10,
        "shloka_num": 10
    },
    {
        "text": "तस्यां रात्र्यां व्यतीतायामङ्गदो वानरैः सह ।\nहरिवृद्धैः समागम्य पुनर्मन्त्रममन्त्रयत् ॥४-६४-११॥",
        "index": 11,
        "shloka_num": 11
    },
    {
        "text": "सा वानराणां ध्वजिनी परिवार्याङ्गदं बभौ ।\nवासवं परिवार्येव मरुतां वाहिनी स्थिता ॥४-६४-१२॥",
        "index": 12,
        "shloka_num": 12
    },
    {
        "text": "कोऽन्यस्तां वानरीं सेनां शक्तः स्तम्भयितुं भवेत् ।\nअन्यत्र वालितनयादन्यत्र च हनूमतः ॥४-६४-१३॥",
        "index": 13,
        "shloka_num": 13
    },
    {
        "text": "ततस्तान् हरिवृद्धांश्च तच्च सैन्यमरिन्दमः ।\nअनुमान्याङ्गदः श्रीमान् वाक्यमर्थवदब्रवीत् ॥४-६४-१४॥",
        "index": 14,
        "shloka_num": 14
    },
    {
        "text": "क इदानीं महातेजा लङ्घयिष्यति सागरम् ।\nकः करिष्यति सुग्रीवं सत्यसन्धमरिन्दमम् ॥४-६४-१५॥",
        "index": 15,
        "shloka_num": 15
    },
    {
        "text": "को वीरो योजनशतं लङ्घयेत प्लवङ्गमः ।\nइमांश्च यूथपान् सर्वान् मोचयेत् को महाभयात् ॥४-६४-१६॥",
        "index": 16,
        "shloka_num": 16
    },
    {
        "text": "कस्य प्रसादाद् दारांश्च पुत्रांश्चैव गृहाणि च ।\nइतो निवृत्ताः पश्येम सिद्धार्थाः सुखिनो वयम् ॥४-६४-१७॥",
        "index": 17,
        "shloka_num": 17
    },
    {
        "text": "कस्य प्रसादाद् रामं च लक्ष्मणं च महाबलम् ।\nअभिगच्छेम संहृष्टाः सुग्रीवं च वनौकसम् ॥४-६४-१८॥",
        "index": 18,
        "shloka_num": 18
    },
    {
        "text": "यदि कश्चित् समर्थो वः सागरप्लवने हरिः ।\nस ददात्विह नः शीघ्रं पुण्यामभयदक्षिणाम् ॥४-६४-१९॥",
        "index": 19,
        "shloka_num": 19
    },
    {
        "text": "अङ्गदस्य वचः श्रुत्वा न कश्चित् किञ्चिदब्रवीत् ।\nस्तिमितेवाभवत् सर्वा सा तत्र हरिवाहिनी ॥४-६४-२०॥",
        "index": 20,
        "shloka_num": 20
    },
    {
        "text": "पुनरेवाङ्गदः प्राह तान् हरीन् हरिसत्तमः ।\nसर्वे बलवतां श्रेष्ठा भवन्तो दृढविक्रमाः ।\nव्यपदेशकुले जाताः पूजिताश्चाप्यभीक्ष्णशः ॥४-६४-२१॥",
        "index": 21,
        "shloka_num": 21
    },
    {
        "text": "नहि वो गमने भङ्गः कदाचित् कस्यचिद् भवेत् ।\nब्रुवध्वं यस्य या शक्तिः प्लवने प्लवगर्षभाः ॥४-६४-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे समुद्रलङ्घनमन्त्रणम् नाम चतुःषष्ठितमः सर्गः ॥४-६४॥",
        "index": 23,
        "shloka_num": null
    }
]
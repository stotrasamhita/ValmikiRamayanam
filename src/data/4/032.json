[
    {
        "text": "अथ श्रीमद्वाल्मीकीयरामायणे किष्किन्धाकाण्डे हनुमन्मन्त्रः नाम द्वात्रिंशः सर्गः ॥४-३२॥",
        "index": 0,
        "shloka_num": null
    },
    {
        "text": "अङ्गदस्य वचः श्रुत्वा सुग्रीवः सचिवैः सह ।\nलक्ष्मणं कुपितं श्रुत्वा मुमोचासनमात्मवान् ॥४-३२-१॥",
        "index": 1,
        "shloka_num": 1
    },
    {
        "text": "स च तानब्रवीद् वाक्यं निश्चित्य गुरुलाघवम् ।\nमन्त्रज्ञान् मन्त्रकुशलो मन्त्रेषु परिनिष्ठितः ॥४-३२-२॥",
        "index": 2,
        "shloka_num": 2
    },
    {
        "text": "न मे दुर्व्याहृतं किंचिन्नापि मे दुरनुष्ठितम् ।\nलक्ष्मणो राघवभ्राता क्रुद्धः किमिति चिन्तये ॥४-३२-३॥",
        "index": 3,
        "shloka_num": 3
    },
    {
        "text": "असुहृद्भिर्ममामित्रैर्नित्यमन्तरदर्शिभिः ।\nमम दोषानसम्भूतान् श्रावितो राघवानुजः ॥४-३२-४॥",
        "index": 4,
        "shloka_num": 4
    },
    {
        "text": "अत्र तावद् यथाबुद्धिः सर्वैरेव यथाविधि ।\nभावस्य निश्चयस्तावद् विज्ञेयो निपुणं शनैः ॥४-३२-५॥",
        "index": 5,
        "shloka_num": 5
    },
    {
        "text": "न खल्वस्ति मम त्रासो लक्ष्मणान्नापि राघवात् ।\nमित्रं स्वस्थानकुपितं जनयत्येव सम्भ्रमम् ॥४-३२-६॥",
        "index": 6,
        "shloka_num": 6
    },
    {
        "text": "सर्वथा सुकरं मित्रं दुष्करं प्रतिपालनम् ।\nअनित्यत्वात् तु चित्तानां प्रीतिरल्पेऽपि भिद्यते ॥४-३२-७॥",
        "index": 7,
        "shloka_num": 7
    },
    {
        "text": "अतो निमित्तं त्रस्तोऽहं रामेण तु महात्मना ।\nयन्ममोपकृतं शक्यं प्रतिकर्तुं न तन्मया ॥४-३२-८॥",
        "index": 8,
        "shloka_num": 8
    },
    {
        "text": "सुग्रीवेणैवमुक्ते तु हनूमान् हरिपुंगवः ।\nउवाच स्वेन तर्केण मध्ये वानरमन्त्रिणाम् ॥४-३२-९॥",
        "index": 9,
        "shloka_num": 9
    },
    {
        "text": "सर्वथा नैतदाश्चर्यं यत् त्वं हरिगणेश्वर ।\nन विस्मरसि सुस्निग्धमुपकारं कृतं शुभम् ॥४-३२-१०॥",
        "index": 10,
        "shloka_num": 10
    },
    {
        "text": "राघवेण तु वीरेण भयमुत्सृज्य दूरतः ।\nत्वत्प्रियार्थं हतो वाली शक्रतुल्यपराक्रमः ॥४-३२-११॥",
        "index": 11,
        "shloka_num": 11
    },
    {
        "text": "सर्वथा प्रणयात् क्रुद्धो राघवो नात्र संशयः ।\nभ्रातरं सम्प्रहितवाँल्लक्ष्मणं लक्ष्मिवर्धनम् ॥४-३२-१२॥",
        "index": 12,
        "shloka_num": 12
    },
    {
        "text": "त्वं प्रमत्तो न जानीषे कालं कालविदां वर ।\nफुल्लसप्तच्छदश्यामा प्रवृत्ता तु शरच्छुभा ॥४-३२-१३॥",
        "index": 13,
        "shloka_num": 13
    },
    {
        "text": "निर्मलग्रहनक्षत्रा द्यौः प्रणष्टबलाहका ।\nप्रसन्नाश्च दिशः सर्वाः सरितश्च सरांसि च ॥४-३२-१४॥",
        "index": 14,
        "shloka_num": 14
    },
    {
        "text": "प्राप्तमुद्योगकालं तु नावैषि हरिपुंगव ।\nत्वं प्रमत्त इति व्यक्तं लक्ष्मणोऽयमिहागतः ॥४-३२-१५॥",
        "index": 15,
        "shloka_num": 15
    },
    {
        "text": "आर्तस्य हृतदारस्य परुषं पुरुषान्तरात् ।\nवचनं मर्षणीयं ते राघवस्य महात्मनः ॥४-३२-१६॥",
        "index": 16,
        "shloka_num": 16
    },
    {
        "text": "कृतापराधस्य हि ते नान्यत् पश्याम्यहं क्षमम् ।\nअन्तरेणाञ्जलिं बद्ध्वा लक्ष्मणस्य प्रसादनात् ॥४-३२-१७॥",
        "index": 17,
        "shloka_num": 17
    },
    {
        "text": "नियुक्तैर्मन्त्रिभिर्वाच्यो ह्यवश्यं पार्थिवो हितम् ।\nइत एव भयं त्यक्त्वा ब्रवीम्यवधृतं वचः ॥४-३२-१८॥",
        "index": 18,
        "shloka_num": 18
    },
    {
        "text": "अभिक्रुद्धः समर्थो हि चापमुद्यम्य राघवः ।\nसदेवासुरगन्धर्वं वशे स्थापयितुं जगत् ॥४-३२-१९॥",
        "index": 19,
        "shloka_num": 19
    },
    {
        "text": "न स क्षमः कोपयितुं यः प्रसाद्यः पुनर्भवेत् ।\nपूर्वोपकारं स्मरता कृतज्ञेन विशेषतः ॥४-३२-२०॥",
        "index": 20,
        "shloka_num": 20
    },
    {
        "text": "तस्य मूर्ध्ना प्रणम्य त्वं सपुत्रः ससुहृज्जनः ।\nराजंस्तिष्ठ स्वसमये भर्तुर्भार्येव तद्वशे ॥४-३२-२१॥",
        "index": 21,
        "shloka_num": 21
    },
    {
        "text": "न रामरामानुजशासनं त्वया कपीन्द्र युक्तं मनसाप्यपोहितुम् ।\nमनो हि ते ज्ञास्यति मानुषं बलं सराघवस्यास्य सुरेन्द्रवर्चसः ॥४-३२-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे हनुमन्मन्त्रः नाम द्वात्रिंशः सर्गः ॥४-३२॥",
        "index": 23,
        "shloka_num": null
    }
]
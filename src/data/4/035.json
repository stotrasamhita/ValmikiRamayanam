[
    {
        "text": "अथ श्रीमद्वाल्मीकीयरामायणे किष्किन्धाकाण्डे तारासमाधानम् नाम पञ्चत्रिंशः सर्गः ॥४-३५॥",
        "index": 0,
        "shloka_num": null
    },
    {
        "text": "तथा ब्रूवाणं सौमित्रिं प्रदीप्तमिव तेजसा ।\nअब्रवील्लक्ष्मणं तारा ताराधिपनिभानना ॥४-३५-१॥",
        "index": 1,
        "shloka_num": 1
    },
    {
        "text": "नैवं लक्ष्मण वक्तव्यो नायं परुषमर्हति ।\nहरीणामीश्वरः श्रोतुं तव वक्त्राद् विशेषतः ॥४-३५-२॥",
        "index": 2,
        "shloka_num": 2
    },
    {
        "text": "नैवाकृतज्ञः सुग्रीवो न शठो नापि दारुणः ।\nनैवानृतकथो वीर न जिह्मश्च कपीश्वरः ॥४-३५-३॥",
        "index": 3,
        "shloka_num": 3
    },
    {
        "text": "उपकारं कृतं वीरो नाप्ययं विस्मृतः कपिः ।\nरामेण वीर सुग्रीवो यदन्यैर्दुष्करं रणे ॥४-३५-४॥",
        "index": 4,
        "shloka_num": 4
    },
    {
        "text": "रामप्रसादात् कीर्तिं च कपिराज्यं च शाश्वतम् ।\nप्राप्तवानिह सुग्रीवो रुमां मां च परन्तप ॥४-३५-५॥",
        "index": 5,
        "shloka_num": 5
    },
    {
        "text": "सुदुःखशयितः पूर्वं प्राप्येदं सुखमुत्तमम् ।\nप्राप्तकालं न जानीते विश्वामित्रो यथा मुनिः ॥४-३५-६॥",
        "index": 6,
        "shloka_num": 6
    },
    {
        "text": "घृताच्यां किल संसक्तो दश वर्षाणि लक्ष्मण ।\nअहोऽमन्यत धर्मात्मा विश्वामित्रो महामुनिः ॥४-३५-७॥",
        "index": 7,
        "shloka_num": 7
    },
    {
        "text": "स हि प्राप्तं न जानीते कालं कालविदां वरः ।\nविश्वामित्रो महातेजाः किं पुनर्यः पृथग्जनः ॥४-३५-८॥",
        "index": 8,
        "shloka_num": 8
    },
    {
        "text": "देहधर्मगतस्यास्य परिश्रान्तस्य लक्ष्मण ।\nअवितृप्तस्य कामेषु रामः क्षन्तुमिहार्हति ॥४-३५-९॥",
        "index": 9,
        "shloka_num": 9
    },
    {
        "text": "न च रोषवशं तात गन्तुमर्हसि लक्ष्मण ।\nनिश्चयार्थमविज्ञाय सहसा प्राकृतो यथा ॥४-३५-१०॥",
        "index": 10,
        "shloka_num": 10
    },
    {
        "text": "सत्त्वयुक्ता हि पुरुषास्त्वद्विधाः पुरुषर्षभ ।\nअविमृश्य न रोषस्य सहसा यान्ति वश्यताम् ॥४-३५-११॥",
        "index": 11,
        "shloka_num": 11
    },
    {
        "text": "प्रसादये त्वां धर्मज्ञ सुग्रीवार्थं समाहिता ।\nमहान् रोषसमुत्पन्नः संरम्भस्त्यज्यतामयम् ॥४-३५-१२॥",
        "index": 12,
        "shloka_num": 12
    },
    {
        "text": "रुमां मां चाङ्गदं राज्यं धनधान्यपशूनि च ।\nरामप्रियार्थं सुग्रीवस्त्यजेदिति मतिर्मम ॥४-३५-१३॥",
        "index": 13,
        "shloka_num": 13
    },
    {
        "text": "समानेष्यति सुग्रीवः सीतया सह राघवम् ।\nशशाङ्कमिव रोहिण्या हत्वा तं राक्षसाधमम् ॥४-३५-१४॥",
        "index": 14,
        "shloka_num": 14
    },
    {
        "text": "शतकोटिसहस्राणि लङ्कायां किल रक्षसाम् ।\nअयुतानि च षट्त्रिंशत्सहस्राणि शतानि च ॥४-३५-१५॥",
        "index": 15,
        "shloka_num": 15
    },
    {
        "text": "अहत्वा तांश्च दुर्धर्षान् राक्षसान् कामरूपिणः ।\nन शक्यो रावणो हन्तुं येन सा मैथिली हृता ॥४-३५-१६॥",
        "index": 16,
        "shloka_num": 16
    },
    {
        "text": "ते न शक्या रणे हन्तुमसहायेन लक्ष्मण ।\nरावणः क्रूरकर्मा च सुग्रीवेण विशेषतः ॥४-३५-१७॥",
        "index": 17,
        "shloka_num": 17
    },
    {
        "text": "एवमाख्यातवान् वाली स ह्यभिज्ञो हरीश्वरः ।\nआगमस्तु न मे व्यक्तः श्रवात् तस्य ब्रवीम्यहम् ॥४-३५-१८॥",
        "index": 18,
        "shloka_num": 18
    },
    {
        "text": "त्वत्सहायनिमित्तं हि प्रेषिता हरिपुङ्गवाः ।\nआनेतुं वानरान् युद्धे सुबहून् हरिपुङ्गवान् ॥४-३५-१९॥",
        "index": 19,
        "shloka_num": 19
    },
    {
        "text": "तांश्च प्रतीक्षमाणोऽयं विक्रान्तान् सुमहाबलान् ।\nराघवस्यार्थसिद्ध्यर्थं न निर्याति हरीश्वरः ॥४-३५-२०॥",
        "index": 20,
        "shloka_num": 20
    },
    {
        "text": "कृता सुसंस्था सौमित्रे सुग्रीवेण पुरा यथा ।\nअद्य तैर्वानरैः सर्वैरागन्तव्यं महाबलैः ॥४-३५-२१॥",
        "index": 21,
        "shloka_num": 21
    },
    {
        "text": "ऋक्षकोटिसहस्राणि गोलाङ्गूलशतानि च ।\nअद्य त्वामुपयास्यन्ति जहि कोपमरिन्दम ।\nकोट्योऽनेकास्तु काकुत्स्थ कपीनां दीप्ततेजसाम् ॥४-३५-२२॥",
        "index": 22,
        "shloka_num": 22
    },
    {
        "text": "तव हि मुखमिदं निरीक्ष्य कोपात् क्षतजसमे नयने निरीक्षमाणाः ।\nहरिवरवनिता न यान्ति शान्तिं प्रथमभयस्य हि शङ्किताः स्म सर्वाः ॥४-३५-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे तारासमाधानम् नाम पञ्चत्रिंशः सर्गः ॥४-३५॥",
        "index": 24,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे बिलप्रवेशकारणकथनम् नाम द्विपञ्चाशः सर्गः ॥४-५२॥",
        "index": 0,
        "shloka_num": null
    },
    {
        "text": "अथ तानब्रवीत् सर्वान् विश्रान्तान् हरियूथपान् ।\nइदं वचनमेकाग्रा तापसी धर्मचारिणी ॥४-५२-१॥",
        "index": 1,
        "shloka_num": 1
    },
    {
        "text": "वानरा यदि वः खेदः प्रणष्टः फलभक्षणात् ।\nयदि चैतन्मया श्राव्यं श्रोतुमिच्छामि तां कथाम् ॥४-५२-२॥",
        "index": 2,
        "shloka_num": 2
    },
    {
        "text": "तस्यास्तद् वचनं श्रुत्वा हनूमान् मारुतात्मजः ।\nआर्जवेन यथातत्त्वमाख्यातुमुपचक्रमे ॥४-५२-३॥",
        "index": 3,
        "shloka_num": 3
    },
    {
        "text": "राजा सर्वस्य लोकस्य महेन्द्रवरुणोपमः ।\nरामो दाशरथिः श्रीमान् प्रविष्टो दण्डकावनम् ॥४-५२-४॥",
        "index": 4,
        "shloka_num": 4
    },
    {
        "text": "लक्ष्मणेन सह भ्रात्रा वैदेह्या सह भार्यया ।\nतस्य भार्या जनस्थानाद् रावणेन हृता बलात् ॥४-५२-५॥",
        "index": 5,
        "shloka_num": 5
    },
    {
        "text": "वीरस्तस्य सखा राज्ञः सुग्रीवो नाम वानरः ।\nराजा वानरमुख्यानां येन प्रस्थापिता वयम् ॥४-५२-६॥",
        "index": 6,
        "shloka_num": 6
    },
    {
        "text": "अगस्त्यचरितामाशां दक्षिणां यमरक्षिताम् ।\nसहैभिर्वानरैर्मुख्यैरङ्गदप्रमुखैर्वयम् ॥४-५२-७॥",
        "index": 7,
        "shloka_num": 7
    },
    {
        "text": "रावणं सहिताः सर्वे राक्षसं कामरूपिणम् ।\nसीतया सह वैदेह्या मार्गध्वमिति चोदिताः ॥४-५२-८॥",
        "index": 8,
        "shloka_num": 8
    },
    {
        "text": "विचित्य तु वनं सर्वं समुद्रं दक्षिणां दिशम् ।\nवयं बुभुक्षिताः सर्वे वृक्षमूलमुपाश्रिताः ॥४-५२-९॥",
        "index": 9,
        "shloka_num": 9
    },
    {
        "text": "विवर्णवदनाः सर्वे सर्वे ध्यानपरायणाः ।\nनाधिगच्छामहे पारं मग्नाश्चिन्तामहार्णवे ॥४-५२-१०॥",
        "index": 10,
        "shloka_num": 10
    },
    {
        "text": "चारयन्तस्ततश्चक्षुर्दृष्टवन्तो महद् बिलम् ।\nलतापादपसंछन्नं तिमिरेण समावृतम् ॥४-५२-११॥",
        "index": 11,
        "shloka_num": 11
    },
    {
        "text": "अस्माद्धंसा जलक्लिन्नाः पक्षैः सलिलरेणुभिः ।\nकुरराः सारसाश्चैव निष्पतन्ति पतत्त्रिणः ॥४-५२-१२॥",
        "index": 12,
        "shloka_num": 12
    },
    {
        "text": "साध्वत्र प्रविशामेति मया तूक्ताः प्लवङ्गमाः ।\nतेषामपि हि सर्वेषामनुमानमुपागतम् ॥४-५२-१३॥",
        "index": 13,
        "shloka_num": 13
    },
    {
        "text": "अस्मिन् निपतिताः सर्वेऽप्यथ कार्यत्वरान्विताः ।\nततो गाढं निपतिता गृह्य हस्तैः परस्परम् ॥४-५२-१४॥",
        "index": 14,
        "shloka_num": 14
    },
    {
        "text": "इदं प्रविष्टाः सहसा बिलं तिमिरसंवृतम् ।\nएतन्नः कार्यमेतेन कृत्येन वयमागताः ॥४-५२-१५॥",
        "index": 15,
        "shloka_num": 15
    },
    {
        "text": "त्वां चैवोपगताः सर्वे परिद्यूना बुभुक्षिताः ।\nआतिथ्यधर्मदत्तानि मूलानि च फलानि च ॥४-५२-१६॥",
        "index": 16,
        "shloka_num": 16
    },
    {
        "text": "अस्माभिरुपयुक्तानि बुभुक्षापरिपीडितैः ।\nयत् त्वया रक्षिताः सर्वे म्रियमाणा बुभुक्षया ॥४-५२-१७॥",
        "index": 17,
        "shloka_num": 17
    },
    {
        "text": "ब्रूहि प्रत्युपकारार्थं किं ते कुर्वन्तु वानराः ।\nएवमुक्ता तु सर्वज्ञा वानरैस्तैः स्वयंप्रभा ॥४-५२-१८॥",
        "index": 18,
        "shloka_num": 18
    },
    {
        "text": "प्रत्युवाच ततः सर्वानिदं वानरयूथपान् ।\nसर्वेषां परितुष्टास्मि वानराणां तरस्विनाम् ॥४-५२-१९॥",
        "index": 19,
        "shloka_num": 19
    },
    {
        "text": "चरन्त्या मम धर्मेण न कार्यमिह केनचित् ।\nएवमुक्तः शुभं वाक्यं तापस्या धर्मसंहितम् ॥४-५२-२०॥",
        "index": 20,
        "shloka_num": 20
    },
    {
        "text": "उवाच हनुमान् वाक्यं तामनिन्दितलोचनाम् ।\nशरणं त्वां प्रपन्नाः स्मः सर्वे वै धर्मचारिणीम् ॥४-५२-२१॥",
        "index": 21,
        "shloka_num": 21
    },
    {
        "text": "यः कृतः समयोऽस्मासु सुग्रीवेण महात्मना ।\nस तु कालो व्यतिक्रान्तो बिले च परिवर्तताम् ॥४-५२-२२॥",
        "index": 22,
        "shloka_num": 22
    },
    {
        "text": "सा त्वमस्माद् बिलादस्मानुत्तारयितुमर्हसि ।\nतस्मात् सुग्रीववचनादतिक्रान्तान् गतायुषः ॥४-५२-२३॥",
        "index": 23,
        "shloka_num": 23
    },
    {
        "text": "त्रातुमर्हसि नः सर्वान् सुग्रीवभयशङ्कितान् ।\nमहच्च कार्यमस्माभिः कर्तव्यं धर्मचारिणि ॥४-५२-२४॥",
        "index": 24,
        "shloka_num": 24
    },
    {
        "text": "तच्चापि न कृतं कार्यमस्माभिरिह वासिभिः ।\nएवमुक्ता हनुमता तापसी वाक्यमब्रवीत् ॥४-५२-२५॥",
        "index": 25,
        "shloka_num": 25
    },
    {
        "text": "जीवता दुष्करं मन्ये प्रविष्टेन निवर्तितुम् ।\nतपसः सुप्रभावेण नियमोपार्जितेन च ॥४-५२-२६॥",
        "index": 26,
        "shloka_num": 26
    },
    {
        "text": "सर्वानेव बिलादस्मात् तारयिष्यामि वानरान् ।\nनिमीलयत चक्षूंषि सर्वे वानरपुङ्गवाः ॥४-५२-२७॥",
        "index": 27,
        "shloka_num": 27
    },
    {
        "text": "नहि निष्क्रमितुं शक्यमनिमीलितलोचनैः ।\nततो निमीलिताः सर्वे सुकुमाराङ्गुलैः करैः ॥४-५२-२८॥",
        "index": 28,
        "shloka_num": 28
    },
    {
        "text": "सहसा पिदधुर्दृष्टिं हृष्टा गमनकांक्षया ।\nवानरास्तु महात्मानो हस्तरुद्धमुखास्तदा ॥४-५२-२९॥",
        "index": 29,
        "shloka_num": 29
    },
    {
        "text": "निमेषान्तरमात्रेण बिलादुत्तारितास्तया ।\nउवाच सर्वांस्तांस्तत्र तापसी धर्मचारिणी ॥४-५२-३०॥",
        "index": 30,
        "shloka_num": 30
    },
    {
        "text": "निःसृतान् विषमात् तस्मात् समाश्वास्येदमब्रवीत् ।\nएष विन्ध्यो गिरिः श्रीमान् नानाद्रुमलतायुतः ॥४-५२-३१॥",
        "index": 31,
        "shloka_num": 31
    },
    {
        "text": "एष प्रस्रवणः शैलः सागरोऽयं महोदधिः ।\nस्वस्ति वोऽस्तु गमिष्यामि भवनं वानरर्षभाः ।\nइत्युक्त्वा तद् बिलं श्रीमत् प्रविवेश स्वयंप्रभा ॥४-५२-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे बिलप्रवेशकारणकथनम् नाम द्विपञ्चाशः सर्गः ॥४-५२॥",
        "index": 33,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे दक्षिणाप्रेषणम् नाम एकचत्वारिंशः सर्गः ॥४-४१॥",
        "index": 0,
        "shloka_num": null
    },
    {
        "text": "ततः प्रस्थाप्य सुग्रीवस्तन्महद्वानरं बलम् ।\nदक्षिणां प्रेषयामास वानरानभिलक्षितान् ॥४-४१-१॥",
        "index": 1,
        "shloka_num": 1
    },
    {
        "text": "नीलमग्निसुतं चैव हनूमन्तं च वानरम् ।\nपितामहसुतं चैव जाम्बवन्तं महौजसम् ॥४-४१-२॥",
        "index": 2,
        "shloka_num": 2
    },
    {
        "text": "सुहोत्रं च शरारिं च शरगुल्मं तथैव च ।\nगजं गवाक्षं गवयं सुषेणं वृषभं तथा ॥४-४१-३॥",
        "index": 3,
        "shloka_num": 3
    },
    {
        "text": "मैन्दं च द्विविदं चैव सुषेणं गन्धमादनम् ।\nउल्कामुखमनङ्गं च हुताशनसुतावुभौ ॥४-४१-४॥",
        "index": 4,
        "shloka_num": 4
    },
    {
        "text": "अङ्गदप्रमुखान् वीरान् वीरः कपिगणेश्वरः ।\nवेगविक्रमसम्पन्नान् सन्दिदेश विशेषवित् ॥४-४१-५॥",
        "index": 5,
        "shloka_num": 5
    },
    {
        "text": "तेषामग्रेसरं चैव बृहद्बलमथाङ्गदम् ।\nविधाय हरिवीराणामादिशद् दक्षिणां दिशम् ॥४-४१-६॥",
        "index": 6,
        "shloka_num": 6
    },
    {
        "text": "ये केचन समुद्देशास्तस्यां दिशि सुदुर्गमाः ।\nकपीशः कपिमुख्यानां स तेषां समुदाहरत् ॥४-४१-७॥",
        "index": 7,
        "shloka_num": 7
    },
    {
        "text": "सहस्रशिरसं विन्ध्यं नानाद्रुमलतायुतम् ।\nनर्मदां च नदीं रम्यां महोरगनिषेविताम् ॥४-४१-८॥",
        "index": 8,
        "shloka_num": 8
    },
    {
        "text": "ततो गोदावरीं रम्यां कृष्णवेणीं महानदीम् ।\nवरदां च महाभागां महोरगनिषेविताम् ।\nमेखलानुत्कलांश्चैव दशार्णनगराण्यपि ॥४-४१-९॥",
        "index": 9,
        "shloka_num": 9
    },
    {
        "text": "आब्रवन्तीमवन्तीं च सर्वमेवानुपश्यत ।\nविदर्भानृष्टिकांश्चैव रम्यान् माहिषकानपि ॥४-४१-१०॥",
        "index": 10,
        "shloka_num": 10
    },
    {
        "text": "तथा वङ्गान् कलिङ्गांश्च कौशिकांश्च समन्ततः ।\nअन्वीक्ष्य दण्डकारण्यं सपर्वतनदीगुहम् ॥४-४१-११॥",
        "index": 11,
        "shloka_num": 11
    },
    {
        "text": "नदीं गोदावरीं चैव सर्वमेवानुपश्यत ।\nतथैवान्ध्रांश्च पुण्ड्रांश्च चोलान् पाण्ड्यांश्च केरलान् ॥४-४१-१२॥",
        "index": 12,
        "shloka_num": 12
    },
    {
        "text": "अयोमुखश्च गन्तव्यः पर्वतो धातुमण्डितः ।\nविचित्रशिखरः श्रीमांश्चित्रपुष्पितकाननः ॥४-४१-१३॥",
        "index": 13,
        "shloka_num": 13
    },
    {
        "text": "सुचन्दनवनोद्देशो मार्गितव्यो महागिरिः ।\nततस्तामापगां दिव्यां प्रसन्नसलिलाशयाम् ॥४-४१-१४॥",
        "index": 14,
        "shloka_num": 14
    },
    {
        "text": "तत्र द्रक्ष्यथ कावेरीं विहृतामप्सरोगणैः ।\nतस्यासीनं नगस्याग्रे मलयस्य महौजसम् ॥४-४१-१५॥",
        "index": 15,
        "shloka_num": 15
    },
    {
        "text": "द्रक्ष्यथादित्यसङ्काशमगस्त्यमृषिसत्तमम् ।\nततस्तेनाभ्यनुज्ञाताः प्रसन्नेन महात्मना ॥४-४१-१६॥",
        "index": 16,
        "shloka_num": 16
    },
    {
        "text": "ताम्रपर्णीं ग्राहजुष्टां तरिष्यथ महानदीम् ।\nसा चन्दनवनैश्चित्रैः प्रच्छन्नद्वीपवारिणी ॥४-४१-१७॥",
        "index": 17,
        "shloka_num": 17
    },
    {
        "text": "कान्तेव युवती कान्तं समुद्रमवगाहते ।\nततो हेममयं दिव्यं मुक्तामणिविभूषितम् ॥४-४१-१८॥",
        "index": 18,
        "shloka_num": 18
    },
    {
        "text": "युक्तं कवाटं पाण्ड्यानां गता द्रक्ष्यथ वानराः ।\nततः समुद्रमासाद्य सम्प्रधार्यार्थनिश्चयम् ॥४-४१-१९॥",
        "index": 19,
        "shloka_num": 19
    },
    {
        "text": "अगस्त्येनान्तरे तत्र सागरे विनिवेशितः ।\nचित्रसानुनगः श्रीमान् महेन्द्रः पर्वतोत्तमः ॥४-४१-२०॥",
        "index": 20,
        "shloka_num": 20
    },
    {
        "text": "जातरूपमयः श्रीमानवगाढो महार्णवम् ।\nनानाविधैर्नगैः फुल्लैर्लताभिश्चोपशोभितम् ॥४-४१-२१॥",
        "index": 21,
        "shloka_num": 21
    },
    {
        "text": "देवर्षियक्षप्रवरैरप्सरोभिश्च शोभितम् ।\nसिद्धचारणसङ्घैश्च प्रकीर्णं सुमनोरमम् ॥४-४१-२२॥",
        "index": 22,
        "shloka_num": 22
    },
    {
        "text": "तमुपैति सहस्राक्षः सदा पर्वसु पर्वसु ।\nद्वीपस्तस्यापरे पारे शतयोजनविस्तृतः ॥४-४१-२३॥",
        "index": 23,
        "shloka_num": 23
    },
    {
        "text": "अगम्यो मानुषैर्दीप्तस्तं मार्गध्वं समन्ततः ।\nतत्र सर्वात्मना सीता मार्गितव्या विशेषतः ॥४-४१-२४॥",
        "index": 24,
        "shloka_num": 24
    },
    {
        "text": "स हि देशस्तु वध्यस्य रावणस्य दुरात्मनः ।\nराक्षसाधिपतेर्वासः सहस्राक्षसमद्युतेः ॥४-४१-२५॥",
        "index": 25,
        "shloka_num": 25
    },
    {
        "text": "दक्षिणस्य समुद्रस्य मध्ये तस्य तु राक्षसी ।\nअङ्गारकेति विख्याता छायामाक्षिप्य भोजिनी ॥४-४१-२६॥",
        "index": 26,
        "shloka_num": 26
    },
    {
        "text": "एवं निःसंशयान् कृत्वा संशयान्नष्टसंशयाः ।\nमृगयध्वं नरेन्द्रस्य पत्नीममिततेजसः ॥४-४१-२७॥",
        "index": 27,
        "shloka_num": 27
    },
    {
        "text": "तमतिक्रम्य लक्ष्मीवान् समुद्रे शतयोजने ।\nगिरिः पुष्पितको नाम सिद्धचारणसेवितः ॥४-४१-२८॥",
        "index": 28,
        "shloka_num": 28
    },
    {
        "text": "चन्द्रसूर्यांशुसङ्काशः सागराम्बुसमाश्रयः ।\nभ्राजते विपुलैः शृङ्गैरम्बरं विलिखन्निव ॥४-४१-२९॥",
        "index": 29,
        "shloka_num": 29
    },
    {
        "text": "तस्यैकं काञ्चनं शृङ्गं सेवते यं दिवाकरः ।\nश्वेतं राजतमेकं च सेवते यन्निशाकरः ।\nन तं कृतघ्नाः पश्यन्ति न नृशंसा न नास्तिकाः ॥४-४१-३०॥",
        "index": 30,
        "shloka_num": 30
    },
    {
        "text": "प्रणम्य शिरसा शैलं तं विमार्गथ वानराः ।\nतमतिक्रम्य दुर्धर्षं सूर्यवान्नाम पर्वतः ॥४-४१-३१॥",
        "index": 31,
        "shloka_num": 31
    },
    {
        "text": "अध्वना दुर्विगाहेन योजनानि चतुर्दश ।\nततस्तमप्यतिक्रम्य वैद्युतो नाम पर्वतः ॥४-४१-३२॥",
        "index": 32,
        "shloka_num": 32
    },
    {
        "text": "सर्वकामफलैर्वृक्षैः सर्वकालमनोहरैः ।\nतत्र भुक्त्वा वरार्हाणि मूलानि च फलानि च ॥४-४१-३३॥",
        "index": 33,
        "shloka_num": 33
    },
    {
        "text": "मधूनि पीत्वा जुष्टानि परं गच्छत वानराः ।\nतत्र नेत्रमनःकान्तः कुञ्जरो नाम पर्वतः ॥४-४१-३४॥",
        "index": 34,
        "shloka_num": 34
    },
    {
        "text": "अगस्त्यभवनं यत्र निर्मितं विश्वकर्मणा ।\nतत्र योजनविस्तारमुच्छ्रितं दशयोजनम् ॥४-४१-३५॥",
        "index": 35,
        "shloka_num": 35
    },
    {
        "text": "शरणं काञ्चनं दिव्यं नानारत्नविभूषितम् ।\nतत्र भोगवती नाम सर्पाणामालयः पुरी ॥४-४१-३६॥",
        "index": 36,
        "shloka_num": 36
    },
    {
        "text": "विशालरथ्या दुर्धर्षा सर्वतः परिरक्षिता ।\nरक्षिता पन्नगैर्घोरैस्तीक्ष्णदंष्ट्रैर्महाविषैः ॥४-४१-३७॥",
        "index": 37,
        "shloka_num": 37
    },
    {
        "text": "सर्पराजो महाघोरो यस्यां वसति वासुकिः ।\nनिर्याय मार्गितव्या च सा च भोगवती पुरी ॥४-४१-३८॥",
        "index": 38,
        "shloka_num": 38
    },
    {
        "text": "तत्र चानन्तरोद्देशा ये केचन समावृताः ।\nतं च देशमतिक्रम्य महानृषभसंस्थितिः ॥४-४१-३९॥",
        "index": 39,
        "shloka_num": 39
    },
    {
        "text": "सर्वरत्नमयः श्रीमानृषभो नाम पर्वतः ।\nगोशीर्षकं पद्मकं च हरिश्यामं च चन्दनम् ॥४-४१-४०॥",
        "index": 40,
        "shloka_num": 40
    },
    {
        "text": "दिव्यमुत्पद्यते यत्र तच्चैवाग्निसमप्रभम् ।\nन तु तच्चन्दनं दृष्ट्वा स्प्रष्टव्यं तु कदाचन ॥४-४१-४१॥",
        "index": 41,
        "shloka_num": 41
    },
    {
        "text": "रोहिता नाम गन्धर्वा घोरं रक्षन्ति तद्वनम् ।\nतत्र गन्धर्वपतयः पञ्च सूर्यसमप्रभाः ॥४-४१-४२॥",
        "index": 42,
        "shloka_num": 42
    },
    {
        "text": "शैलूषो ग्रामणीः शिक्षः शुको बभ्रुस्तथैव च ।\nरविसोमाग्निवपुषां निवासः पुण्यकर्मणाम् ॥४-४१-४३॥",
        "index": 43,
        "shloka_num": 43
    },
    {
        "text": "अन्ते पृथिव्या दुर्धर्षास्ततः स्वर्गजितः स्थिताः ।\nततः परं न वः सेव्यः पितृलोकः सुदारुणः ॥४-४१-४४॥",
        "index": 44,
        "shloka_num": 44
    },
    {
        "text": "राजधानी यमस्यैषा कष्टेन तमसाऽऽवृता ।\nएतावदेव युष्माभिर्वीरा वानरपुङ्गवाः ।\nशक्यं विचेतुं गन्तुं वा नातो गतिमतां गतिः ॥४-४१-४५॥",
        "index": 45,
        "shloka_num": 45
    },
    {
        "text": "सर्वमेतत् समालोक्य यच्चान्यदपि दृश्यते ।\nगतिं विदित्वा वैदेह्याः सन्निवर्तितुमर्हथ ॥४-४१-४६॥",
        "index": 46,
        "shloka_num": 46
    },
    {
        "text": "यश्च मासान्निवृत्तोऽग्रे दृष्टा सीतेति वक्ष्यति ।\nमत्तुल्यविभवो भोगैः सुखं स विहरिष्यति ॥४-४१-४७॥",
        "index": 47,
        "shloka_num": 47
    },
    {
        "text": "ततः प्रियतरो नास्ति मम प्राणाद् विशेषतः ।\nकृतापराधो बहुशो मम बन्धुर्भविष्यति ॥४-४१-४८॥",
        "index": 48,
        "shloka_num": 48
    },
    {
        "text": "अमितबलपराक्रमा भवन्तो विपुलगुणेषु कुलेषु च प्रसूताः ।\nमनुजपतिसुतां यथा लभध्वं तदधिगुणं पुरुषार्थमारभध्वम् ॥४-४१-४९॥",
        "index": 49,
        "shloka_num": 49
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे दक्षिणाप्रेषणम् नाम एकचत्वारिंशः सर्गः ॥४-४१॥",
        "index": 50,
        "shloka_num": null
    }
]
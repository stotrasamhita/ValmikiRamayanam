[
    {
        "text": "अथ श्रीमद्वाल्मीकीयरामायणे किष्किन्धाकाण्डे सेनानिवेशः नाम एकोनचत्वारिंशः सर्गः ॥४-३९॥",
        "index": 0,
        "shloka_num": null
    },
    {
        "text": "इति ब्रुवाणं सुग्रीवं रामो धर्मभृतां वरः ।\nबाहुभ्यां सम्परिष्वज्य प्रत्युवाच कृताञ्जलिम् ॥४-३९-१॥",
        "index": 1,
        "shloka_num": 1
    },
    {
        "text": "यदिन्द्रो वर्षते वर्षं न तच्चित्रं भविष्यति ।\nआदित्योऽसौ सहस्रांशुः कुर्याद् वितिमिरं नभः ॥४-३९-२॥",
        "index": 2,
        "shloka_num": 2
    },
    {
        "text": "चन्द्रमा रजनीं कुर्यात् प्रभया सौम्य निर्मलाम् ।\nत्वद्विधो वापि मित्राणां प्रीतिं कुर्यात् परंतप ॥४-३९-३॥",
        "index": 3,
        "shloka_num": 3
    },
    {
        "text": "एवं त्वयि न तच्चित्रं भवेद् यत् सौम्य शोभनम् ।\nजानाम्यहं त्वां सुग्रीव सततं प्रियवादिनम् ॥४-३९-४॥",
        "index": 4,
        "shloka_num": 4
    },
    {
        "text": "त्वत्सनाथः सखे संख्ये जेतास्मि सकलानरीन् ।\nत्वमेव मे सुहृन्मित्रं साहाय्यं कर्तुमर्हसि ॥४-३९-५॥",
        "index": 5,
        "shloka_num": 5
    },
    {
        "text": "जहारात्मविनाशाय मैथिलीं राक्षसाधमः ।\nवञ्चयित्वा तु पौलोमीमनुह्लादो यथा शचीम् ॥४-३९-६॥",
        "index": 6,
        "shloka_num": 6
    },
    {
        "text": "नचिरात् तं वधिष्यामि रावणं निशितैः शरैः ।\nपौलोम्याः पितरं दृप्तं शतक्रतुरिवारिहा ॥४-३९-७॥",
        "index": 7,
        "shloka_num": 7
    },
    {
        "text": "एतस्मिन्नन्तरे चैव रजः समभिवर्तत ।\nउष्णतीव्रां सहस्रांशोश्छादयद् गगने प्रभाम् ॥४-३९-८॥",
        "index": 8,
        "shloka_num": 8
    },
    {
        "text": "दिशः पर्याकुलाश्चासंस्तमसा तेन दूषिताः ।\nचचाल च मही सर्वा सशैलवनकानना ॥४-३९-९॥",
        "index": 9,
        "shloka_num": 9
    },
    {
        "text": "ततो नगेन्द्रसंकाशैस्तीक्ष्णदंष्ट्रैर्महाबलैः ।\nकृत्स्ना संछादिता भूमिरसंख्येयैः प्लवंगमैः ॥४-३९-१०॥",
        "index": 10,
        "shloka_num": 10
    },
    {
        "text": "निमेषान्तरमात्रेण ततस्तैर्हरियूथपैः ।\nकोटीशतपरीवारैर्वानरैर्हरियूथपैः ॥४-३९-११॥",
        "index": 11,
        "shloka_num": 11
    },
    {
        "text": "नादेयैः पार्वतेयैश्च सामुद्रैश्च महाबलैः ।\nहरिभिर्मेघनिर्ह्रादैरन्यैश्च वनवासिभिः ॥४-३९-१२॥",
        "index": 12,
        "shloka_num": 12
    },
    {
        "text": "तरुणादित्यवर्णैश्च शशिगौरैश्च वानरैः ।\nपद्मकेसरवर्णैश्च श्वेतैर्हेमकृतालयैः ॥४-३९-१३॥",
        "index": 13,
        "shloka_num": 13
    },
    {
        "text": "कोटीसहस्रैर्दशभिः श्रीमान् परिवृतस्तदा ।\nवीरः शतबलिर्नाम वानरः प्रत्यदृश्यत ॥४-३९-१४॥",
        "index": 14,
        "shloka_num": 14
    },
    {
        "text": "ततः काञ्चनशैलाभस्ताराया वीर्यवान् पिता ।\nअनेकैर्बहुसाहस्रैः कोटिभिः प्रत्यदृश्यत ॥४-३९-१५॥",
        "index": 15,
        "shloka_num": 15
    },
    {
        "text": "तथापरेण कोटीनां सहस्रेण समन्वितः ।\nपिता रुमायाः सम्प्राप्तः सुग्रीवश्वशुरो विभुः ॥४-३९-१६॥",
        "index": 16,
        "shloka_num": 16
    },
    {
        "text": "पद्मकेसरसंकाशस्तरुणार्कनिभाननः ।\nबुद्धिमान् वानरश्रेष्ठः सर्ववानरसत्तमः ॥४-३९-१७॥",
        "index": 17,
        "shloka_num": 17
    },
    {
        "text": "अनेकैर्बहुसाहस्त्रैर्वानराणां समन्वितः ।\nपिता हनुमतः श्रीमान् केसरी प्रत्यदृश्यत ॥४-३९-१८॥",
        "index": 18,
        "shloka_num": 18
    },
    {
        "text": "गोलाङ्गूलमहाराजो गवाक्षो भीमविक्रमः ।\nवृतः कोटिसहस्रेण वानराणामदृश्यत ॥४-३९-१९॥",
        "index": 19,
        "shloka_num": 19
    },
    {
        "text": "ऋक्षाणां भीमवेगानां धूम्रः शत्रुनिबर्हणः ।\nवृतः कोटिसहस्राभ्यां द्वाभ्यां समभिवर्तत ॥४-३९-२०॥",
        "index": 20,
        "shloka_num": 20
    },
    {
        "text": "महाचलनिभैर्घोरैः पनसो नाम यूथपः ।\nआजगाम महावीर्यस्तिसृभिः कोटिभिर्वृतः ॥४-३९-२१॥",
        "index": 21,
        "shloka_num": 21
    },
    {
        "text": "नीलाञ्जनचयाकारो नीलो नामैष यूथपः ।\nअदृश्यत महाकायः कोटिभिर्दशभिर्वृतः ॥४-३९-२२॥",
        "index": 22,
        "shloka_num": 22
    },
    {
        "text": "ततः काञ्चनशैलाभो गवयो नाम यूथपः ।\nआजगाम महावीर्यः कोटिभिः पञ्चभिर्वृतः ॥४-३९-२३॥",
        "index": 23,
        "shloka_num": 23
    },
    {
        "text": "दरीमुखश्च बलवान् यूथपोऽभ्याययौ तदा ।\nवृतः कोटिसहस्रेण सुग्रीवं समवस्थितः ॥४-३९-२४॥",
        "index": 24,
        "shloka_num": 24
    },
    {
        "text": "मैन्दश्च द्विविदश्चोभावश्विपुत्रौ महाबलौ ।\nकोटिकोटिसहस्रेण वानराणामदृश्यताम् ॥४-३९-२५॥",
        "index": 25,
        "shloka_num": 25
    },
    {
        "text": "गजश्च बलवान् वीरस्तिसृभिः कोटिभिर्वृतः ।\nआजगाम महातेजाः सुग्रीवस्य समीपतः ॥४-३९-२६॥",
        "index": 26,
        "shloka_num": 26
    },
    {
        "text": "ऋक्षराजो महातेजा जाम्बवान्नाम नामतः ।\nकोटिभिर्दशभिर्व्याप्तः सुग्रीवस्य वशे स्थितः ॥४-३९-२७॥",
        "index": 27,
        "shloka_num": 27
    },
    {
        "text": "रुमणो नाम तेजस्वी विक्रान्तैर्वानरैर्वृतः ।\nआगतो बलवांस्तूर्णं कोटीशतसमावृतः ॥४-३९-२८॥",
        "index": 28,
        "shloka_num": 28
    },
    {
        "text": "ततः कोटिसहस्राणां सहस्रेण शतेन च ।\nपृष्ठतोऽनुगतः प्राप्तो हरिभिर्गन्धमादनः ॥४-३९-२९॥",
        "index": 29,
        "shloka_num": 29
    },
    {
        "text": "ततः पद्मसहस्रेण वृतः शङ्कुशतेन च ।\nयुवराजोऽङ्गदः प्राप्तः पितुस्तुल्यपराक्रमः ॥४-३९-३०॥",
        "index": 30,
        "shloka_num": 30
    },
    {
        "text": "ततस्ताराद्युतिस्तारो हरिभिर्भीमविक्रमैः ।\nपञ्चभिर्हरिकोटीभिर्दूरतः पर्यदृश्यत ॥४-३९-३१॥",
        "index": 31,
        "shloka_num": 31
    },
    {
        "text": "इन्द्रजानुः कविर्वीरो यूथपः प्रत्यदृश्यत ।\nएकादशानां कोटीनामीश्वरस्तैश्च संवृतः ॥४-३९-३२॥",
        "index": 32,
        "shloka_num": 32
    },
    {
        "text": "ततो रम्भस्त्वनुप्राप्तस्तरुणादित्यसंनिभः ।\nअयुतेन वृतश्चैव सहस्रेण शतेन च ॥४-३९-३३॥",
        "index": 33,
        "shloka_num": 33
    },
    {
        "text": "ततो यूथपतिर्वीरो दुर्मुखो नाम वानरः ।\nप्रत्यदृश्यत कोटीभ्यां द्वाभ्यां परिवृतो बली ॥४-३९-३४॥",
        "index": 34,
        "shloka_num": 34
    },
    {
        "text": "कैलासशिखराकारैर्वानरैर्भीमविक्रमैः ।\nवृतः कोटिसहस्रेण हनुमान् प्रत्यदृश्यत ॥४-३९-३५॥",
        "index": 35,
        "shloka_num": 35
    },
    {
        "text": "नलश्चापि महावीर्यः संवृतो द्रुमवासिभिः ।\nकोटीशतेन सम्प्राप्तः सहस्रेण शतेन च ॥४-३९-३६॥",
        "index": 36,
        "shloka_num": 36
    },
    {
        "text": "ततो दधिमुखः श्रीमान् कोटिभिर्दशभिर्वृतः ।\nसम्प्राप्तोऽभिनदंस्तस्य सुग्रीवस्य महात्मनः ॥४-३९-३७॥",
        "index": 37,
        "shloka_num": 37
    },
    {
        "text": "शरभः कुमुदो वह्निर्वानरो रंह एव च ।\nएते चान्ये च बहवो वानराः कामरूपिणः ॥४-३९-३८॥",
        "index": 38,
        "shloka_num": 38
    },
    {
        "text": "आवृत्य पृथिवीं सर्वां पर्वतांश्च वनानि च ।\nयूथपाः समनुप्राप्ता येषां संख्या न विद्यते ॥४-३९-३९॥",
        "index": 39,
        "shloka_num": 39
    },
    {
        "text": "आगताश्च निविष्टाश्च पृथिव्यां सर्ववानराः ।\nआप्लवन्तः प्लवन्तश्च गर्जन्तश्च प्लवंगमाः ।\nअभ्यवर्तन्त सुग्रीवं सूर्यमभ्रगणा इव ॥४-३९-४०॥",
        "index": 40,
        "shloka_num": 40
    },
    {
        "text": "कुर्वाणा बहुशब्दांश्च प्रकृष्टा बाहुशालिनः ।\nशिरोभिर्वानरेन्द्राय सुग्रीवाय न्यवेदयन् ॥४-३९-४१॥",
        "index": 41,
        "shloka_num": 41
    },
    {
        "text": "अपरे वानरश्रेष्ठाः संगम्य च यथोचितम् ।\nसुग्रीवेण समागम्य स्थिताः प्राञ्जलयस्तदा ॥४-३९-४२॥",
        "index": 42,
        "shloka_num": 42
    },
    {
        "text": "सुग्रीवस्त्वरितो रामे सर्वांस्तान् वानरर्षभान् ।\nनिवेदयित्वा धर्मज्ञः स्थितः प्राञ्जलिरब्रवीत् ॥४-३९-४३॥",
        "index": 43,
        "shloka_num": 43
    },
    {
        "text": "यथासुखं पर्वतनिर्झरेषु वनेषु सर्वेषु च वानरेन्द्राः ।\nनिवेशयित्वा विधिवद् बलानि बलं बलज्ञः प्रतिपत्तुमीष्टे ॥४-३९-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सेनानिवेशः नाम एकोनचत्वारिंशः सर्गः ॥४-३९॥",
        "index": 45,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे हनुमत्प्रतिबोधनम् नाम एकोनत्रिंशः सर्गः ॥४-२९॥",
        "index": 0,
        "shloka_num": null
    },
    {
        "text": "समीक्ष्य विमलं व्योम गतविद्युद्बलाहकम् ।\nसारसाकुलसङ्घुष्टं रम्यज्योत्स्नानुलेपनम् ॥४-२९-१॥",
        "index": 1,
        "shloka_num": 1
    },
    {
        "text": "समृद्धार्थं च सुग्रीवं मन्दधर्मार्थसङ्ग्रहम् ।\nअत्यर्थं चासतां मार्गमेकान्तगतमानसम् ॥४-२९-२॥",
        "index": 2,
        "shloka_num": 2
    },
    {
        "text": "निवृत्तकार्यं सिद्धार्थं प्रमदाभिरतं सदा ।\nप्राप्तवन्तमभिप्रेतान् सर्वानेव मनोरथान् ॥४-२९-३॥",
        "index": 3,
        "shloka_num": 3
    },
    {
        "text": "स्वां च पत्नीमभिप्रेतां तारां चापि समीप्सिताम् ।\nविहरन्तमहोरात्रं कृतार्थं विगतज्वरम् ॥४-२९-४॥",
        "index": 4,
        "shloka_num": 4
    },
    {
        "text": "क्रीडन्तमिव देवेशं गन्धर्वाप्सरसां गणैः ।\nमन्त्रिषु न्यस्तकार्यं च मन्त्रिणामनवेक्षकम् ॥४-२९-५॥",
        "index": 5,
        "shloka_num": 5
    },
    {
        "text": "उच्छिन्नराज्यसन्देहं कामवृत्तमिव स्थितम् ।\nनिश्चितार्थोऽर्थतत्त्वज्ञः कालधर्मविशेषवित् ॥४-२९-६॥",
        "index": 6,
        "shloka_num": 6
    },
    {
        "text": "प्रसाद्य वाक्यैर्विविधैर्हेतुमद्भिर्मनोरमैः ।\nवाक्यविद् वाक्यतत्त्वज्ञं हरीशं मारुतात्मजः ॥४-२९-७॥",
        "index": 7,
        "shloka_num": 7
    },
    {
        "text": "हितं तथ्यं च पथ्यं च सामधर्मार्थनीतिमत् ।\nप्रणयप्रीतिसंयुक्तं विश्वासकृतनिश्चयम् ॥४-२९-८॥",
        "index": 8,
        "shloka_num": 8
    },
    {
        "text": "हरीश्वरमुपागम्य हनूमान् वाक्यमब्रवीत् ।\nराज्यं प्राप्तं यशश्चैव कौली श्रीरभिवर्धिता ॥४-२९-९॥",
        "index": 9,
        "shloka_num": 9
    },
    {
        "text": "मित्राणां सङ्ग्रहः शेषस्तद् भवान् कर्तुमर्हति ।\nयो हि मित्रेषु कालज्ञः सततं साधु वर्तते ॥४-२९-१०॥",
        "index": 10,
        "shloka_num": 10
    },
    {
        "text": "तस्य राज्यं च कीर्तिश्च प्रतापश्चापि वर्धते ।\nयस्य कोशश्च दण्डश्च मित्राण्यात्मा च भूमिप ।\nसमान्येतानि सर्वाणि स राज्यं महदश्नुते ॥४-२९-११॥",
        "index": 11,
        "shloka_num": 11
    },
    {
        "text": "तद् भवान् वृत्तसम्पन्नः स्थितः पथि निरत्यये ।\nमित्रार्थमभिनीतार्थं यथावत् कर्तुमर्हति ॥४-२९-१२॥",
        "index": 12,
        "shloka_num": 12
    },
    {
        "text": "सन्त्यज्य सर्वकर्माणि मित्रार्थे यो न वर्तते ।\nसम्भ्रमाद् विकृतोत्साहः सोऽनर्थैर्नावरुध्यते ॥४-२९-१३॥",
        "index": 13,
        "shloka_num": 13
    },
    {
        "text": "यो हि कालव्यतीतेषु मित्रकार्येषु वर्तते ।\nस कृत्वा महतोऽप्यर्थान्न मित्रार्थेन युज्यते ॥४-२९-१४॥",
        "index": 14,
        "shloka_num": 14
    },
    {
        "text": "तदिदं मित्रकार्यं नः कालातीतमरिन्दम ।\nक्रियतां राघवस्यैतद् वैदेह्याः परिमार्गणम् ॥४-२९-१५॥",
        "index": 15,
        "shloka_num": 15
    },
    {
        "text": "न च कालमतीतं ते निवेदयति कालवित् ।\nत्वरमाणोऽपि स प्राज्ञस्तव राजन् वशानुगः ॥४-२९-१६॥",
        "index": 16,
        "shloka_num": 16
    },
    {
        "text": "कुलस्य हेतुः स्फीतस्य दीर्घबन्धुश्च राघवः ।\nअप्रमेयप्रभावश्च स्वयं चाप्रतिमो गुणैः ॥४-२९-१७॥",
        "index": 17,
        "shloka_num": 17
    },
    {
        "text": "तस्य त्वं कुरु वै कार्यं पूर्वं तेन कृतं तव ।\nहरीश्वर कपिश्रेष्ठानाज्ञापयितुमर्हसि ॥४-२९-१८॥",
        "index": 18,
        "shloka_num": 18
    },
    {
        "text": "नहि तावद् भवेत् कालो व्यतीतश्चोदनादृते ।\nचोदितस्य हि कार्यस्य भवेत् कालव्यतिक्रमः ॥४-२९-१९॥",
        "index": 19,
        "shloka_num": 19
    },
    {
        "text": "अकर्तुरपि कार्यस्य भवान् कर्ता हरीश्वर ।\nकिं पुनः प्रतिकर्तुस्ते राज्येन च वधेन च ॥४-२९-२०॥",
        "index": 20,
        "shloka_num": 20
    },
    {
        "text": "शक्तिमानतिविक्रान्तो वानरर्क्षगणेश्वर ।\nकर्तुं दाशरथेः प्रीतिमाज्ञायां किं नु सज्जसे ॥४-२९-२१॥",
        "index": 21,
        "shloka_num": 21
    },
    {
        "text": "कामं खलु शरैः शक्तः सुरासुरमहोरगान् ।\nवशे दाशरथिः कर्तुं त्वत्प्रतिज्ञामवेक्षते ॥४-२९-२२॥",
        "index": 22,
        "shloka_num": 22
    },
    {
        "text": "प्राणत्यागाविशङ्केन कृतं तेन महत् प्रियम् ।\nतस्य मार्गाम वैदेहीं पृथिव्यामपि चाम्बरे ॥४-२९-२३॥",
        "index": 23,
        "shloka_num": 23
    },
    {
        "text": "देवदानवगन्धर्वा असुराः समरुद्गणाः ।\nन च यक्षा भयं तस्य कुर्युः किमिव राक्षसाः ॥४-२९-२४॥",
        "index": 24,
        "shloka_num": 24
    },
    {
        "text": "तदेवं शक्तियुक्तस्य पूर्वं प्रतिकृतस्तथा ।\nरामस्यार्हसि पिङ्गेश कर्तुं सर्वात्मना प्रियम् ॥४-२९-२५॥",
        "index": 25,
        "shloka_num": 25
    },
    {
        "text": "नाधस्तादवनौ नाप्सु गतिर्नोपरि चाम्बरे ।\nकस्यचित् सज्जतेऽस्माकं कपीश्वर तवाज्ञया ॥४-२९-२६॥",
        "index": 26,
        "shloka_num": 26
    },
    {
        "text": "तदाज्ञापय कः किं ते कुतो वापि व्यवस्यतु ।\nहरयो ह्यप्रधृष्यास्ते सन्ति कोट्यग्रतोऽनघ ॥४-२९-२७॥",
        "index": 27,
        "shloka_num": 27
    },
    {
        "text": "तस्य तद् वचनं श्रुत्वा काले साधु निरूपितम् ।\nसुग्रीवः सत्त्वसम्पन्नश्चकार मतिमुत्तमाम् ॥४-२९-२८॥",
        "index": 28,
        "shloka_num": 28
    },
    {
        "text": "सन्दिदेशातिमतिमान् नीलं नित्यकृतोद्यमम् ।\nदिक्षु सर्वासु सर्वेषां सैन्यानामुपसङ्ग्रहे ॥४-२९-२९॥",
        "index": 29,
        "shloka_num": 29
    },
    {
        "text": "यथा सेना समग्रा मे यूथपालाश्च सर्वशः ।\nसमागच्छन्त्यसङ्गेन सेनाग्र्ये ण तथा कुरु ॥४-२९-३०॥",
        "index": 30,
        "shloka_num": 30
    },
    {
        "text": "ये त्वन्तपालाः प्लवगाः शीघ्रगा व्यवसायिनः ।\nसमानयन्तु ते शीघ्रं त्वरिताः शासनान्मम ।\nस्वयं चानन्तरं कार्यं भवानेवानुपश्यतु ॥४-२९-३१॥",
        "index": 31,
        "shloka_num": 31
    },
    {
        "text": "त्रिपञ्चरात्रादूर्ध्वं यः प्राप्नुयादिह वानरः ।\nतस्य प्राणान्तिको दण्डो नात्र कार्या विचारणा ॥४-२९-३२॥",
        "index": 32,
        "shloka_num": 32
    },
    {
        "text": "हरींश्च वृद्धानुपयातु साङ्गदो भवान् ममाज्ञामधिकृत्य निश्चितम् ।\nइति व्यवस्थां हरिपुङ्गवेश्वरो विधाय वेश्म प्रविवेश वीर्यवान् ॥४-२९-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे हनुमत्प्रतिबोधनम् नाम एकोनत्रिंशः सर्गः ॥४-२९॥",
        "index": 34,
        "shloka_num": null
    }
]
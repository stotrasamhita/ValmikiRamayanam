[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुग्रीवतर्जनम् नाम चतुस्त्रिंशः सर्गः ॥४-३४॥",
        "index": 0,
        "shloka_num": null
    },
    {
        "text": "तमप्रतिहतं क्रुद्धं प्रविष्टं पुरुषर्षभम् ।\nसुग्रीवो लक्ष्मणं दृष्ट्वा बभूव व्यथितेन्द्रियः ॥४-३४-१॥",
        "index": 1,
        "shloka_num": 1
    },
    {
        "text": "क्रुद्धं निःश्वसमानं तं प्रदीप्तमिव तेजसा ।\nभ्रातुर्व्यसनसन्तप्तं दृष्ट्वा दशरथात्मजम् ॥४-३४-२॥",
        "index": 2,
        "shloka_num": 2
    },
    {
        "text": "उत्पपात हरिश्रेष्ठो हित्वा सौवर्णमासनम् ।\nमहान् महेन्द्रस्य यथा स्वलङ्कृत इव ध्वजः ॥४-३४-३॥",
        "index": 3,
        "shloka_num": 3
    },
    {
        "text": "उत्पतन्तमनूत्पेतू रुमाप्रभृतयः स्त्रियः ।\nसुग्रीवं गगने पूर्णं चन्द्रं तारागणा इव ॥४-३४-४॥",
        "index": 4,
        "shloka_num": 4
    },
    {
        "text": "संरक्तनयनः श्रीमान् सञ्चचार कृताञ्जलिः ।\nबभूवावस्थितस्तत्र कल्पवृक्षो महानिव ॥४-३४-५॥",
        "index": 5,
        "shloka_num": 5
    },
    {
        "text": "रुमाद्वितीयं सुग्रीवं नारीमध्यगतं स्थितम् ।\nअब्रवील्लक्ष्मणः क्रुद्धः सतारं शशिनं यथा ॥४-३४-६॥",
        "index": 6,
        "shloka_num": 6
    },
    {
        "text": "सत्त्वाभिजनसम्पन्नः सानुक्रोशो जितेन्द्रियः ।\nकृतज्ञः सत्यवादी च राजा लोके महीयते ॥४-३४-७॥",
        "index": 7,
        "shloka_num": 7
    },
    {
        "text": "यस्तु राजा स्थितोऽधर्मे मित्राणामुपकारिणाम् ।\nमिथ्या प्रतिज्ञां कुरुते को नृशंसतरस्ततः ॥४-३४-८॥",
        "index": 8,
        "shloka_num": 8
    },
    {
        "text": "शतमश्वानृते हन्ति सहस्रं तु गवानृते ।\nआत्मानं स्वजनं हन्ति पुरुषः पुरुषानृते ॥४-३४-९॥",
        "index": 9,
        "shloka_num": 9
    },
    {
        "text": "पूर्वं कृतार्थो मित्राणां न तत्प्रतिकरोति यः ।\nकृतघ्नः सर्वभूतानां स वध्यः प्लवगेश्वर ॥४-३४-१०॥",
        "index": 10,
        "shloka_num": 10
    },
    {
        "text": "गीतोऽयं ब्रह्मणा श्लोकः सर्वलोकनमस्कृतः ।\nदृष्ट्वा कृतघ्नं क्रुद्धेन तन्निबोध प्लवङ्गम ॥४-३४-११॥",
        "index": 11,
        "shloka_num": 11
    },
    {
        "text": "गोघ्ने चैव सुरापे च चौरे भग्नव्रते तथा ।\nनिष्कृतिर्विहिता सद्भिः कृतघ्ने नास्ति निष्कृतिः ॥४-३४-१२॥",
        "index": 12,
        "shloka_num": 12
    },
    {
        "text": "अनार्यस्त्वं कृतघ्नश्च मिथ्यावादी च वानर ।\nपूर्वं कृतार्थो रामस्य न तत्प्रतिकरोषि यत् ॥४-३४-१३॥",
        "index": 13,
        "shloka_num": 13
    },
    {
        "text": "ननु नाम कृतार्थेन त्वया रामस्य वानर ।\nसीताया मार्गणे यत्नः कर्तव्यः कृतमिच्छता ॥४-३४-१४॥",
        "index": 14,
        "shloka_num": 14
    },
    {
        "text": "स त्वं ग्राम्येषु भोगेषु सक्तो मिथ्याप्रतिश्रवः ।\nन त्वां रामो विजानीते सर्पं मण्डूकराविणम् ॥४-३४-१५॥",
        "index": 15,
        "shloka_num": 15
    },
    {
        "text": "महाभागेन रामेण पापः करुणवेदिना ।\nहरीणां प्रापितो राज्यं त्वं दुरात्मा महात्मना ॥४-३४-१६॥",
        "index": 16,
        "shloka_num": 16
    },
    {
        "text": "कृतं चेन्नातिजानीषे राघवस्य महात्मनः ।\nसद्यस्त्वं निशितैर्बाणैर्हतो द्रक्ष्यसि वालिनम् ॥४-३४-१७॥",
        "index": 17,
        "shloka_num": 17
    },
    {
        "text": "न स सङ्कुचितः पन्था येन वाली हतो गतः ।\nसमये तिष्ठ सुग्रीव मा वालिपथमन्वगाः ॥४-३४-१८॥",
        "index": 18,
        "shloka_num": 18
    },
    {
        "text": "न नूनमिक्ष्वाकुवरस्य कार्मुकाच्छरांश्च तान् पश्यसि वज्रसन्निभान् ।\nततः सुखं नाम विषेवसे सुखी न रामकार्यं मनसाप्यवेक्षसे ॥४-३४-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवतर्जनम् नाम चतुस्त्रिंशः सर्गः ॥४-३४॥",
        "index": 20,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे हनुमदाश्वासनम् नाम एकविंशः सर्गः ॥४-२१॥",
        "index": 0,
        "shloka_num": null
    },
    {
        "text": "ततो निपतितां तारां च्युतां तारामिवाम्बरात् ।\nशनैराश्वासयामास हनुमान् हरियूथपः ॥४-२१-१॥",
        "index": 1,
        "shloka_num": 1
    },
    {
        "text": "गुणदोषकृतं जन्तुः स्वकर्म फलहेतुकम् ।\nअव्यग्रस्तदवाप्नोति सर्वं प्रेत्य शुभाशुभम् ॥४-२१-२॥",
        "index": 2,
        "shloka_num": 2
    },
    {
        "text": "शोच्या शोचसि कं शोच्यं दीनं दीनानुकम्पसे ।\nकश्च कस्यानुशोच्योऽस्ति देहेऽस्मिन् बुद्बुदोपमे ॥४-२१-३॥",
        "index": 3,
        "shloka_num": 3
    },
    {
        "text": "अङ्गदस्तु कुमारोऽयं द्रष्टव्यो जीवपुत्रया ।\nआयत्यां च विधेयानि समर्थान्यस्य चिन्तय ॥४-२१-४॥",
        "index": 4,
        "shloka_num": 4
    },
    {
        "text": "जानास्यनियतामेवं भूतानामागतिं गतिम् ।\nतस्माच्छुभं हि कर्तव्यं पण्डिते नेह लौकिकम् ॥४-२१-५॥",
        "index": 5,
        "shloka_num": 5
    },
    {
        "text": "यस्मिन् हरिसहस्राणि शतानि नियुतानि च ।\nवर्तयन्ति कृताशानि सोऽयं दिष्टान्तमागतः ॥४-२१-६॥",
        "index": 6,
        "shloka_num": 6
    },
    {
        "text": "यदयं न्यायदृष्टार्थः सामदानक्षमापरः ।\nगतो धर्मजितां भूमिं नैनं शोचितुमर्हसि ॥४-२१-७॥",
        "index": 7,
        "shloka_num": 7
    },
    {
        "text": "सर्वे च हरिशार्दूलाः पुत्रश्चायं तवाङ्गदः ।\nहर्यृक्षपतिराज्यं च त्वत्सनाथमनिन्दिते ॥४-२१-८॥",
        "index": 8,
        "shloka_num": 8
    },
    {
        "text": "ताविमौ शोकसन्तप्तौ शनैः प्रेरय भामिनि ।\nत्वया परिगृहीतोऽयमङ्गदः शास्तु मेदिनीम् ॥४-२१-९॥",
        "index": 9,
        "shloka_num": 9
    },
    {
        "text": "सन्ततिश्च यथा दृष्टा कृत्यं यच्चापि साम्प्रतम् ।\nराज्ञस्तत् क्रियतां सर्वमेष कालस्य निश्चयः ॥४-२१-१०॥",
        "index": 10,
        "shloka_num": 10
    },
    {
        "text": "संस्कार्यो हरिराजस्तु अङ्गदश्चाभिषिच्यताम् ।\nसिंहासनगतं पुत्रं पश्यन्ती शान्तिमेष्यसि ॥४-२१-११॥",
        "index": 11,
        "shloka_num": 11
    },
    {
        "text": "सा तस्य वचनं श्रुत्वा भर्तृव्यसनपीडिता ।\nअब्रवीदुत्तरं तारा हनूमन्तमवस्थितम् ॥४-२१-१२॥",
        "index": 12,
        "shloka_num": 12
    },
    {
        "text": "अङ्गदप्रतिरूपाणां पुत्राणामेकतः शतम् ।\nहतस्याप्यस्य वीरस्य गात्रसंश्लेषणं वरम् ॥४-२१-१३॥",
        "index": 13,
        "shloka_num": 13
    },
    {
        "text": "न चाहं हरिराज्यस्य प्रभवाम्यङ्गदस्य वा ।\nपितृव्यस्तस्य सुग्रीवः सर्वकार्येष्वनन्तरः ॥४-२१-१४॥",
        "index": 14,
        "shloka_num": 14
    },
    {
        "text": "नह्येषा बुद्धिरास्थेया हनूमन्नङ्गदं प्रति ।\nपिता हि बन्धुः पुत्रस्य न माता हरिसत्तम ॥४-२१-१५॥",
        "index": 15,
        "shloka_num": 15
    },
    {
        "text": "नहि मम हरिराजसंश्रयात् क्षमतरमस्ति परत्र चेह वा ।\nअभिमुखहतवीरसेवितं शयनमिदं मम सेवितुं क्षमम् ॥४-२१-१६॥",
        "index": 16,
        "shloka_num": 16
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे हनुमदाश्वासनम् नाम एकविंशः सर्गः ॥४-२१॥",
        "index": 17,
        "shloka_num": null
    }
]
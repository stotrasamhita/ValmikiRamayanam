[
    {
        "text": "अथ श्रीमद्वाल्मीकीयरामायणे किष्किन्धाकाण्डे भूषणप्रत्यभिज्ञानम् नाम षष्ठः सर्गः ॥४-६॥",
        "index": 0,
        "shloka_num": null
    },
    {
        "text": "पुनरेवाब्रवीत् प्रीतो राघवं रघुनन्दनम् ।\nअयमाख्याति ते राम सचिवो मन्त्रिसत्तमः ॥४-६-१॥",
        "index": 1,
        "shloka_num": 1
    },
    {
        "text": "हनुमान् यन्निमित्तं त्वं निर्जनं वनमागतः ।\nलक्ष्मणेन सह भ्रात्रा वसतश्च वने तव ॥४-६-२॥",
        "index": 2,
        "shloka_num": 2
    },
    {
        "text": "रक्षसापहृता भार्या मैथिली जनकात्मजा ।\nत्वया वियुक्ता रुदती लक्ष्मणेन च धीमता ॥४-६-३॥",
        "index": 3,
        "shloka_num": 3
    },
    {
        "text": "अन्तरं प्रेप्सुना तेन हत्वा गृध्रं जटायुषम् ।\nभार्यावियोगजं दुःखं प्रापितस्तेन रक्षसा ॥४-६-४॥",
        "index": 4,
        "shloka_num": 4
    },
    {
        "text": "भार्यावियोगजं दुःखं नचिरात् त्वं विमोक्ष्यसे ।\nअहं तामानयिष्यामि नष्टां वेदश्रुतीमिव ॥४-६-५॥",
        "index": 5,
        "shloka_num": 5
    },
    {
        "text": "रसातले वा वर्तन्तीं वर्तन्तीं वा नभस्तले ।\nअहमानीय दास्यामि तव भार्यामरिन्दम ॥४-६-६॥",
        "index": 6,
        "shloka_num": 6
    },
    {
        "text": "इदं तथ्यं मम वचस्त्वमवेहि च राघव ।\nन शक्या सा जरयितुमपि सेन्द्रैः सुरासुरैः ॥४-६-७॥",
        "index": 7,
        "shloka_num": 7
    },
    {
        "text": "तव भार्या महाबाहो भक्ष्यं विषकृतं यथा ।\nत्यज शोकं महाबाहो तां कान्तामानयामि ते ॥४-६-८॥",
        "index": 8,
        "shloka_num": 8
    },
    {
        "text": "अनुमानात् तु जानामि मैथिली सा न संशयः ।\nह्रियमाणा मया दृष्टा रक्षसा रौद्रकर्मणा ॥४-६-९॥",
        "index": 9,
        "shloka_num": 9
    },
    {
        "text": "क्रोशन्ती रामरामेति लक्ष्मणेति च विस्वरम् ।\nस्फुरन्ती रावणस्याङ्के पन्नगेन्द्रवधूर्यथा ॥४-६-१०॥",
        "index": 10,
        "shloka_num": 10
    },
    {
        "text": "आत्मना पञ्चमं मां हि दृष्ट्वा शैलतले स्थितम् ।\nउत्तरीयं तया त्यक्तं शुभान्याभरणानि च ॥४-६-११॥",
        "index": 11,
        "shloka_num": 11
    },
    {
        "text": "तान्यस्माभिर्गृहीतानि निहितानि च राघव ।\nआनयिष्याम्यहं तानि प्रत्यभिज्ञातुमर्हसि ॥४-६-१२॥",
        "index": 12,
        "shloka_num": 12
    },
    {
        "text": "तमब्रवीत् ततो रामः सुग्रीवं प्रियवादिनम् ।\nआनयस्व सखे शीघ्रं किमर्थं प्रविलम्बसे ॥४-६-१३॥",
        "index": 13,
        "shloka_num": 13
    },
    {
        "text": "एवमुक्तस्तु सुग्रीवः शैलस्य गहनां गुहाम् ।\nप्रविवेश ततः शीघ्रं राघवप्रियकाम्यया ॥४-६-१४॥",
        "index": 14,
        "shloka_num": 14
    },
    {
        "text": "उत्तरीयं गृहीत्वा तु स तान्याभरणानि च ।\nइदं पश्येति रामाय दर्शयामास वानरः ॥४-६-१५॥",
        "index": 15,
        "shloka_num": 15
    },
    {
        "text": "ततो गृहीत्वा वासस्तु शुभान्याभरणानि च ।\nअभवद् बाष्पसंरुद्धो नीहारेणेव चन्द्रमाः ॥४-६-१६॥",
        "index": 16,
        "shloka_num": 16
    },
    {
        "text": "सीतास्नेहप्रवृत्तेन स तु बाष्पेण दूषितः ।\nहा प्रियेति रुदन् धैर्यमुत्सृज्य न्यपतत् क्षितौ ॥४-६-१७॥",
        "index": 17,
        "shloka_num": 17
    },
    {
        "text": "हृदि कृत्वा स बहुशस्तमलङ्कारमुत्तमम् ।\nनिशश्वास भृशं सर्पो बिलस्थ इव रोषितः ॥४-६-१८॥",
        "index": 18,
        "shloka_num": 18
    },
    {
        "text": "अविच्छिन्नाश्रुवेगस्तु सौमित्रिं प्रेक्ष्य पार्श्वतः ।\nपरिदेवयितुं दीनं रामः समुपचक्रमे ॥४-६-१९॥",
        "index": 19,
        "shloka_num": 19
    },
    {
        "text": "पश्य लक्ष्मण वैदेह्या सन्त्यक्तं ह्रियमाणया ।\nउत्तरीयमिदं भूमौ शरीराद् भूषणानि च ॥४-६-२०॥",
        "index": 20,
        "shloka_num": 20
    },
    {
        "text": "शाद्वलिन्यां ध्रुवं भूम्यां सीतया ह्रियमाणया ।\nउत्सृष्टं भूषणमिदं तथा रूपं हि दृश्यते ॥४-६-२१॥",
        "index": 21,
        "shloka_num": 21
    },
    {
        "text": "एवमुक्तस्तु रामेण लक्ष्मणो वाक्यमब्रवीत् ।\nनाहं जानामि केयूरे नाहं जानामि कुण्डले ॥४-६-२२॥",
        "index": 22,
        "shloka_num": 22
    },
    {
        "text": "नूपुरे त्वभिजानामि नित्यं पादाभिवन्दनात् ।\nततस्तु राघवो वाक्यं सुग्रीवमिदमब्रवीत् ॥४-६-२३॥",
        "index": 23,
        "shloka_num": 23
    },
    {
        "text": "ब्रूहि सुग्रीव कं देशं ह्रियन्ती लक्षिता त्वया ।\nरक्षसा रौद्ररूपेण मम प्राणप्रिया हृता ॥४-६-२४॥",
        "index": 24,
        "shloka_num": 24
    },
    {
        "text": "क्व वा वसति तद् रक्षो महद् व्यसनदं मम ।\nयन्निमित्तमहं सर्वान् नाशयिष्यामि राक्षसान् ॥४-६-२५॥",
        "index": 25,
        "shloka_num": 25
    },
    {
        "text": "हरता मैथिलीं येन मां च रोषयता ध्रुवम् ।\nआत्मनो जीवितान्ताय मृत्युद्वारमपावृतम् ॥४-६-२६॥",
        "index": 26,
        "shloka_num": 26
    },
    {
        "text": "मम दयिततमा हृता वनाद् रजनिचरेण विमथ्य येन सा ।\nकथय मम रिपुं तमद्य वै प्लवगपते यमसन्निधिं नयामि ॥४-६-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे भूषणप्रत्यभिज्ञानम् नाम षष्ठः सर्गः ॥४-६॥",
        "index": 28,
        "shloka_num": null
    }
]
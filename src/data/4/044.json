[
    {
        "text": "अथ श्रीमद्वाल्मीकीयरामायणे किष्किन्धाकाण्डे हनुमत्सन्देशः नाम चतुश्चत्वारिंशः सर्गः ॥४-४४॥",
        "index": 0,
        "shloka_num": null
    },
    {
        "text": "विशेषेण तु सुग्रीवो हनूमत्यर्थमुक्तवान् ।\nस हि तस्मिन् हरिश्रेष्ठे निश्चितार्थोऽर्थसाधने ॥४-४४-१॥",
        "index": 1,
        "shloka_num": 1
    },
    {
        "text": "अब्रवीच्च हनूमन्तं विक्रान्तमनिलात्मजम् ।\nसुग्रीवः परमप्रीतः प्रभुः सर्ववनौकसाम् ॥४-४४-२॥",
        "index": 2,
        "shloka_num": 2
    },
    {
        "text": "न भूमौ नान्तरिक्षे वा नाम्बरे नामरालये ।\nनाप्सु वा गतिसङ्गं ते पश्यामि हरिपुङ्गव ॥४-४४-३॥",
        "index": 3,
        "shloka_num": 3
    },
    {
        "text": "सासुराः सहगन्धर्वाः सनागनरदेवताः ।\nविदिताः सर्वलोकास्ते ससागरधराधराः ॥४-४४-४॥",
        "index": 4,
        "shloka_num": 4
    },
    {
        "text": "गतिर्वेगश्च तेजश्च लाघवं च महाकपे ।\nपितुस्ते सदृशं वीर मारुतस्य महौजसः ॥४-४४-५॥",
        "index": 5,
        "shloka_num": 5
    },
    {
        "text": "तेजसा वापि ते भूतं न समं भुवि विद्यते ।\nतद् यथा लभ्यते सीता तत्त्वमेवानुचिन्तय ॥४-४४-६॥",
        "index": 6,
        "shloka_num": 6
    },
    {
        "text": "त्वय्येव हनुमन्नस्ति बलं बुद्धिः पराक्रमः ।\nदेशकालानुवृत्तिश्च नयश्च नयपण्डित ॥४-४४-७॥",
        "index": 7,
        "shloka_num": 7
    },
    {
        "text": "ततः कार्यसमासङ्गमवगम्य हनूमति ।\nविदित्वा हनुमन्तं च चिन्तयामास राघवः ॥४-४४-८॥",
        "index": 8,
        "shloka_num": 8
    },
    {
        "text": "सर्वथा निश्चितार्थोऽयं हनूमति हरीश्वरः ।\nनिश्चितार्थतरश्चापि हनूमान् कार्यसाधने ॥४-४४-९॥",
        "index": 9,
        "shloka_num": 9
    },
    {
        "text": "तदेवं प्रस्थितस्यास्य परिज्ञातस्य कर्मभिः ।\nभर्त्रा परिगृहीतस्य ध्रुवः कार्यफलोदयः ॥४-४४-१०॥",
        "index": 10,
        "shloka_num": 10
    },
    {
        "text": "तं समीक्ष्य महातेजा व्यवसायोत्तरं हरिम् ।\nकृतार्थ इव संहृष्टः प्रहृष्टेन्द्रियमानसः ॥४-४४-११॥",
        "index": 11,
        "shloka_num": 11
    },
    {
        "text": "ददौ तस्य ततः प्रीतः स्वनामाङ्कोपशोभितम् ।\nअङ्गुलीयमभिज्ञानं राजपुत्र्याः परन्तपः ॥४-४४-१२॥",
        "index": 12,
        "shloka_num": 12
    },
    {
        "text": "अनेन त्वां हरिश्रेष्ठ चिह्नेन जनकात्मजा ।\nमत्सकाशादनुप्राप्तमनुद्विग्नानुपश्यति ॥४-४४-१३॥",
        "index": 13,
        "shloka_num": 13
    },
    {
        "text": "व्यवसायश्च ते वीर सत्त्वयुक्तश्च विक्रमः ।\nसुग्रीवस्य च सन्देशः सिद्धिं कथयतीव मे ॥४-४४-१४॥",
        "index": 14,
        "shloka_num": 14
    },
    {
        "text": "स तद् गृह्य हरिश्रेष्ठः कृत्वा मूर्ध्नि कृताञ्जलिः ।\nवन्दित्वा चरणौ चैव प्रस्थितः प्लवगर्षभः ॥४-४४-१५॥",
        "index": 15,
        "shloka_num": 15
    },
    {
        "text": "स तत् प्रकर्षन् हरिणां महद् बलं बभूव वीरः पवनात्मजः कपिः ।\nगताम्बुदे व्योम्नि विशुद्धमण्डलः शशीव नक्षत्रगणोपशोभितः ॥४-४४-१६॥",
        "index": 16,
        "shloka_num": 16
    },
    {
        "text": "अतिबल बलमाश्रितस्तवाहं हरिवर विक्रम विक्रमैरनल्पैः ।\nपवनसुत यथाधिगम्यते सा जनकसुता हनुमंस्तथा कुरुष्व ॥४-४४-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे हनुमत्सन्देशः नाम चतुश्चत्वारिंशः सर्गः ॥४-४४॥",
        "index": 18,
        "shloka_num": null
    }
]
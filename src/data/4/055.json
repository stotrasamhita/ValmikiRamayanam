[
    {
        "text": "अथ श्रीमद्वाल्मीकीयरामायणे किष्किन्धाकाण्डे प्रायोपवेशः नाम पञ्चपञ्चाशः सर्गः ॥४-५५॥",
        "index": 0,
        "shloka_num": null
    },
    {
        "text": "श्रुत्वा हनुमतो वाक्यं प्रश्रितं धर्मसंहितम् ।\nस्वामिसत्कारसंयुक्तमङ्गदो वाक्यमब्रवीत् ॥४-५५-१॥",
        "index": 1,
        "shloka_num": 1
    },
    {
        "text": "स्थैर्यमात्ममनःशौचमानृशंस्यमथार्जवम् ।\nविक्रमश्चैव धैर्यं च सुग्रीवे नोपपद्यते ॥४-५५-२॥",
        "index": 2,
        "shloka_num": 2
    },
    {
        "text": "भ्रातुर्ज्येष्ठस्य यो भार्यां जीवतो महिषीं प्रियाम् ।\nधर्मेण मातरं यस्तु स्वीकरोति जुगुप्सितः ॥४-५५-३॥",
        "index": 3,
        "shloka_num": 3
    },
    {
        "text": "कथं स धर्मं जानीते येन भ्रात्रा दुरात्मना ।\nयुद्धायाभिनियुक्तेन बिलस्य पिहितं मुखम् ॥४-५५-४॥",
        "index": 4,
        "shloka_num": 4
    },
    {
        "text": "सत्यात् पाणिगृहीतश्च कृतकर्मा महायशाः ।\nविस्मृतो राघवो येन स कस्य सुकृतं स्मरेत् ॥४-५५-५॥",
        "index": 5,
        "shloka_num": 5
    },
    {
        "text": "लक्ष्मणस्य भयेनेह नाधर्मभयभीरुणा ।\nआदिष्टा मार्गितुं सीता धर्मस्तस्मिन् कथं भवेत् ॥४-५५-६॥",
        "index": 6,
        "shloka_num": 6
    },
    {
        "text": "तस्मिन् पापे कृतघ्ने तु स्मृतिभिन्ने चलात्मनि ।\nआर्यः को विश्वसेज्जातु तत्कुलीनो विशेषतः ॥४-५५-७॥",
        "index": 7,
        "shloka_num": 7
    },
    {
        "text": "राज्ये पुत्रः प्रतिष्ठाप्यः सगुणो निर्गुणोऽपि वा ।\nकथं शत्रुकुलीनं मां सुग्रीवो जीवयिष्यति ॥४-५५-८॥",
        "index": 8,
        "shloka_num": 8
    },
    {
        "text": "भिन्नमन्त्रोऽपराद्धश्च भिन्नशक्तिः कथं ह्यहम् ।\nकिष्किन्धां प्राप्य जीवेयमनाथ इव दुर्बलः ॥४-५५-९॥",
        "index": 9,
        "shloka_num": 9
    },
    {
        "text": "उपांशुदण्डेन हि मां बन्धनेनोपपादयेत् ।\nशठः क्रूरो नृशंसश्च सुग्रीवो राज्यकारणात् ॥४-५५-१०॥",
        "index": 10,
        "shloka_num": 10
    },
    {
        "text": "बन्धनाच्चावसादान्मे श्रेयः प्रायोपवेशनम् ।\nअनुजानन्तु मां सर्वे गृहं गच्छन्तु वानराः ॥४-५५-११॥",
        "index": 11,
        "shloka_num": 11
    },
    {
        "text": "अहं वः प्रतिजानामि न गमिष्याम्यहं पुरीम् ।\nइहैव प्रायमासिष्ये श्रेयो मरणमेव मे ॥४-५५-१२॥",
        "index": 12,
        "shloka_num": 12
    },
    {
        "text": "अभिवादनपूर्वं तु राजा कुशलमेव च ।\nअभिवादनपूर्वं तु राघवौ बलशालिनौ ॥४-५५-१३॥",
        "index": 13,
        "shloka_num": 13
    },
    {
        "text": "वाच्यस्तातो यवीयान् मे सुग्रीवो वानरेश्वरः ।\nआरोग्यपूर्वं कुशलं वाच्या माता रुमा च मे ॥४-५५-१४॥",
        "index": 14,
        "shloka_num": 14
    },
    {
        "text": "मातरं चैव मे तारामाश्वासयितुमर्हथ ।\nप्रकृत्या प्रियपुत्रा सा सानुक्रोशा तपस्विनी ॥४-५५-१५॥",
        "index": 15,
        "shloka_num": 15
    },
    {
        "text": "विनष्टमिह मां श्रुत्वा व्यक्तं हास्यति जीवितम् ।\nएतावदुक्त्वा वचनं वृद्धांस्तानभिवाद्य च ॥४-५५-१६॥",
        "index": 16,
        "shloka_num": 16
    },
    {
        "text": "विवेश चाङ्गदो भूमौ रुदन् दर्भेषु दुर्मनाः ।\nतस्य संविशतस्तत्र रुदन्तो वानरर्षभाः ॥४-५५-१७॥",
        "index": 17,
        "shloka_num": 17
    },
    {
        "text": "नयनेभ्यः प्रमुमुचुरुष्णं वै वारि दुःखिताः ।\nसुग्रीवं चैव निन्दन्तः प्रशंसन्तश्च वालिनम् ॥४-५५-१८॥",
        "index": 18,
        "shloka_num": 18
    },
    {
        "text": "परिवार्याङ्गदं सर्वे व्यवसन् प्रायमासितुम् ।\nतद् वाक्यं वालिपुत्रस्य विज्ञाय प्लवगर्षभाः ॥४-५५-१९॥",
        "index": 19,
        "shloka_num": 19
    },
    {
        "text": "उपस्पृश्योदकं सर्वे प्राङ्मुखाः समुपाविशन् ।\nदक्षिणाग्रेषु दर्भेषु उदक्तीरं समाश्रिताः ॥४-५५-२०॥",
        "index": 20,
        "shloka_num": 20
    },
    {
        "text": "मुमूर्षवो हरिश्रेष्ठा एतत् क्षममिति स्म ह ।\nरामस्य वनवासं च क्षयं दशरथस्य च ॥४-५५-२१॥",
        "index": 21,
        "shloka_num": 21
    },
    {
        "text": "जनस्थानवधं चैव वधं चैव जटायुषः ।\nहरणं चैव वैदेह्या वालिनश्च वधं तथा ।\nरामकोपं च वदतां हरीणां भयमागतम् ॥४-५५-२२॥",
        "index": 22,
        "shloka_num": 22
    },
    {
        "text": "स संविशद्भिर्बहुभिर्महीधरो महाद्रिकूटप्रतिमैः प्लवंगमैः ।\nबभूव संनादितनिर्दरान्तरो भृशं नदद्भिर्जलदैरिवाम्बरम् ॥४-५५-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे प्रायोपवेशः नाम पञ्चपञ्चाशः सर्गः ॥४-५५॥",
        "index": 24,
        "shloka_num": null
    }
]
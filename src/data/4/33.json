[
    {
        "text": "अथ श्रीमद्वाल्मीकीयरामायणे किष्किन्धाकाण्डे तारासान्त्ववचनम् नाम त्रयस्त्रिंशः सर्गः ॥४-३३॥",
        "index": 0,
        "shloka_num": null
    },
    {
        "text": "अथ प्रतिसमादिष्टो लक्ष्मणः परवीरहा ।\nप्रविवेश गुहां रम्यां किष्किन्धां रामशासनात् ॥४-३३-१॥",
        "index": 1,
        "shloka_num": 1
    },
    {
        "text": "द्वारस्था हरयस्तत्र महाकाया महाबलाः ।\nबभूवुर्लक्ष्मणं दृष्ट्वा सर्वे प्राञ्जलयः स्थिताः ॥४-३३-२॥",
        "index": 2,
        "shloka_num": 2
    },
    {
        "text": "निःश्वसन्तं तु तं दृष्ट्वा क्रुद्धं दशरथात्मजम् ।\nबभूवुर्हरयस्त्रस्ता न चैनं पर्यवारयन् ॥४-३३-३॥",
        "index": 3,
        "shloka_num": 3
    },
    {
        "text": "स तां रत्नमयीं दिव्यां श्रीमान् पुष्पितकाननाम् ।\nरम्यां रत्नसमाकीर्णां ददर्श महतीं गुहाम् ॥४-३३-४॥",
        "index": 4,
        "shloka_num": 4
    },
    {
        "text": "हर्म्यप्रासादसम्बाधां नानारत्नोपशोभिताम् ।\nसर्वकामफलैर्वृक्षैः पुष्पितैरुपशोभिताम् ॥४-३३-५॥",
        "index": 5,
        "shloka_num": 5
    },
    {
        "text": "देवगन्धर्वपुत्रैश्च वानरैः कामरूपिभिः ।\nदिव्यमाल्याम्बरधरैः शोभितां प्रियदर्शनैः ॥४-३३-६॥",
        "index": 6,
        "shloka_num": 6
    },
    {
        "text": "चन्दनागुरुपद्मानां गन्धैः सुरभिगन्धिताम् ।\nमैरेयाणां मधूनां च सम्मोदितमहापथाम् ॥४-३३-७॥",
        "index": 7,
        "shloka_num": 7
    },
    {
        "text": "विन्ध्यमेरुगिरिप्रख्यैः प्रासादैर्नैकभूमिभिः ।\nददर्श गिरिनद्यश्च विमलास्तत्र राघवः ॥४-३३-८॥",
        "index": 8,
        "shloka_num": 8
    },
    {
        "text": "अङ्गदस्य गृहं रम्यं मैन्दस्य द्विविदस्य च ।\nगवयस्य गवाक्षस्य गजस्य शरभस्य च ॥४-३३-९॥",
        "index": 9,
        "shloka_num": 9
    },
    {
        "text": "विद्युन्मालेश्च सम्पातेः सूर्याक्षस्य हनूमतः ।\nवीरबाहोः सुबाहोश्च नलस्य च महात्मनः ॥४-३३-१०॥",
        "index": 10,
        "shloka_num": 10
    },
    {
        "text": "कुमुदस्य सुषेणस्य तारजाम्बवतोस्तथा ।\nदधिवक्त्रस्य नीलस्य सुपाटलसुनेत्रयोः ॥४-३३-११॥",
        "index": 11,
        "shloka_num": 11
    },
    {
        "text": "एतेषां कपिमुख्यानां राजमार्गे महात्मनाम् ।\nददर्श गृहमुख्यानि महासाराणि लक्ष्मणः ॥४-३३-१२॥",
        "index": 12,
        "shloka_num": 12
    },
    {
        "text": "पाण्डुराभ्रप्रकाशानि गन्धमाल्ययुतानि च ।\nप्रभूतधनधान्यानि स्त्रीरत्नैः शोभितानि च ॥४-३३-१३॥",
        "index": 13,
        "shloka_num": 13
    },
    {
        "text": "पाण्डुरेण तु शैलेन परिक्षिप्तं दुरासदम् ।\nवानरेन्द्रगृहं रम्यं महेन्द्रसदनोपमम् ॥४-३३-१४॥",
        "index": 14,
        "shloka_num": 14
    },
    {
        "text": "शुक्लैः प्रासादशिखरैः कैलासशिखरोपमैः ।\nसर्वकामफलैर्वृक्षैः पुष्पितैरुपशोभितम् ॥४-३३-१५॥",
        "index": 15,
        "shloka_num": 15
    },
    {
        "text": "महेन्द्रदत्तैः श्रीमद्भिर्नीलजीमूतसंनिभैः ।\nदिव्यपुष्पफलैर्वृक्षैः शीतच्छायैर्मनोरमैः ॥४-३३-१६॥",
        "index": 16,
        "shloka_num": 16
    },
    {
        "text": "हरिभिः संवृतद्वारं बलिभिः शस्त्रपाणिभिः ।\nदिव्यमाल्यावृतं शुभ्रं तप्तकाञ्चनतोरणम् ॥४-३३-१७॥",
        "index": 17,
        "shloka_num": 17
    },
    {
        "text": "सुग्रीवस्य गृहं रम्यं प्रविवेश महाबलः ।\nअवार्यमाणः सौमित्रिर्महाभ्रमिव भास्करः ॥४-३३-१८॥",
        "index": 18,
        "shloka_num": 18
    },
    {
        "text": "स सप्त कक्ष्या धर्मात्मा यानासनसमावृताः ।\nददर्श सुमहद्गुप्तं ददर्शान्तःपुरं महत् ॥४-३३-१९॥",
        "index": 19,
        "shloka_num": 19
    },
    {
        "text": "हैमराजतपर्यङ्कैर्बहुभिश्च वरासनैः ।\nमहार्हास्तरणोपेतैस्तत्र तत्र समावृतम् ॥४-३३-२०॥",
        "index": 20,
        "shloka_num": 20
    },
    {
        "text": "प्रविशन्नेव सततं शुश्राव मधुरस्वनम् ।\nतन्त्रीगीतसमाकीर्णं समतालपदाक्षरम् ॥४-३३-२१॥",
        "index": 21,
        "shloka_num": 21
    },
    {
        "text": "बह्वीश्च विविधाकारा रूपयौवनगर्विताः ।\nस्त्रियः सुग्रीवभवने ददर्श स महाबलः ॥४-३३-२२॥",
        "index": 22,
        "shloka_num": 22
    },
    {
        "text": "दृष्ट्वाभिजनसम्पन्नास्तत्र माल्यकृतस्रजः ।\nवरमाल्यकृतव्यग्रा भूषणोत्तमभूषिताः ॥४-३३-२३॥",
        "index": 23,
        "shloka_num": 23
    },
    {
        "text": "नातृप्तान् नाति चाव्यग्रान् नानुदात्तपरिच्छदान् ।\nसुग्रीवानुचरांश्चापि लक्षयामास लक्ष्मणः ॥४-३३-२४॥",
        "index": 24,
        "shloka_num": 24
    },
    {
        "text": "कूजितं नूपुराणां च काञ्चीनां निःस्वनं तथा ।\nस निशम्य ततः श्रीमान् सौमित्रिर्लज्जितोऽभवत् ॥४-३३-२५॥",
        "index": 25,
        "shloka_num": 25
    },
    {
        "text": "रोषवेगप्रकुपितः श्रुत्वा चाभरणस्वनम् ।\nचकार ज्यास्वनं वीरो दिशः शब्देन पूरयन् ॥४-३३-२६॥",
        "index": 26,
        "shloka_num": 26
    },
    {
        "text": "चारित्रेण महाबाहुरपकृष्टः स लक्ष्मणः ।\nतस्थावेकान्तमाश्रित्य रामकोपसमन्वितः ॥४-३३-२७॥",
        "index": 27,
        "shloka_num": 27
    },
    {
        "text": "तेन चापस्वनेनाथ सुग्रीवः प्लवगाधिपः ।\nविज्ञायागमनं त्रस्तः स चचाल वरासनात् ॥४-३३-२८॥",
        "index": 28,
        "shloka_num": 28
    },
    {
        "text": "अङ्गदेन यथा मह्यं पुरस्तात् प्रतिवेदितम् ।\nसुव्यक्तमेष सम्प्राप्तः सौमित्रिर्भ्रातृवत्सलः ॥४-३३-२९॥",
        "index": 29,
        "shloka_num": 29
    },
    {
        "text": "अङ्गदेन समाख्यातो ज्यास्वनेन च वानरः ।\nबुबुधे लक्ष्मणं प्राप्तं मुखं चास्य व्यशुष्यत ॥४-३३-३०॥",
        "index": 30,
        "shloka_num": 30
    },
    {
        "text": "ततस्तारां हरिश्रेष्ठः सुग्रीवः प्रियदर्शनाम् ।\nउवाच हितमव्यग्रस्त्राससम्भ्रान्तमानसः ॥४-३३-३१॥",
        "index": 31,
        "shloka_num": 31
    },
    {
        "text": "किं नु रुट्कारणं सुभ्रु प्रकृत्या मृदुमानसः ।\nसरोष इव सम्प्राप्तो येनायं राघवानुजः ॥४-३३-३२॥",
        "index": 32,
        "shloka_num": 32
    },
    {
        "text": "किं पश्यसि कुमारस्य रोषस्थानमनिन्दिते ।\nन खल्वकारणे कोपमाहरेन्नरपुङ्गवः ॥४-३३-३३॥",
        "index": 33,
        "shloka_num": 33
    },
    {
        "text": "यद्यस्य कृतमस्माभिर्बुध्यसे किंचिदप्रियम् ।\nतद्बुद्ध्या सम्प्रधार्याशु क्षिप्रमेवाभिधीयताम् ॥४-३३-३४॥",
        "index": 34,
        "shloka_num": 34
    },
    {
        "text": "अथवा स्वयमेवैनं द्रष्टुमर्हसि भामिनि ।\nवचनैः सान्त्वयुक्तैश्च प्रसादयितुमर्हसि ॥४-३३-३५॥",
        "index": 35,
        "shloka_num": 35
    },
    {
        "text": "त्वद्दर्शने विशुद्धात्मा न स्म कोपं करिष्यति ।\nनहि स्त्रीषु महात्मानः क्वचित् कुर्वन्ति दारुणम् ॥४-३३-३६॥",
        "index": 36,
        "shloka_num": 36
    },
    {
        "text": "त्वया सान्त्वैरुपक्रान्तं प्रसन्नेन्द्रियमानसम् ।\nततः कमलपत्राक्षं द्रक्ष्याम्यहमरिंदमम् ॥४-३३-३७॥",
        "index": 37,
        "shloka_num": 37
    },
    {
        "text": "सा प्रस्खलन्ती मदविह्वलाक्षी प्रलम्बकाञ्चीगुणहेमसूत्रा ।\nसलक्षणा लक्ष्मणसंनिधानं जगाम तारा नमिताङ्गयष्टिः ॥४-३३-३८॥",
        "index": 38,
        "shloka_num": 38
    },
    {
        "text": "स तां समीक्ष्यैव हरीशपत्नीं तस्थावुदासीनतया महात्मा ।\nअवाङ्मुखोऽभून्मनुजेन्द्रपुत्रः स्त्रीसंनिकर्षाद् विनिवृत्तकोपः ॥४-३३-३९॥",
        "index": 39,
        "shloka_num": 39
    },
    {
        "text": "सा पानयोगाच्च निवृत्तलज्जा दृष्टिप्रसादाच्च नरेन्द्रसूनोः ।\nउवाच तारा प्रणयप्रगल्भं वाक्यं महार्थं परिसान्त्वरूपम् ॥४-३३-४०॥",
        "index": 40,
        "shloka_num": 40
    },
    {
        "text": "किं कोपमूलं मनुजेन्द्रपुत्र कस्ते न संतिष्ठति वाङ्निदेशे ।\nकः शुष्कवृक्षं वनमापतन्तं दावाग्निमासीदति निर्विशङ्कः ॥४-३३-४१॥",
        "index": 41,
        "shloka_num": 41
    },
    {
        "text": "स तस्या वचनं श्रुत्वा सान्त्वपूर्वमशङ्कितः ।\nभूयः प्रणयदृष्टार्थं लक्ष्मणो वाक्यमब्रवीत् ॥४-३३-४२॥",
        "index": 42,
        "shloka_num": 42
    },
    {
        "text": "किमयं कामवृत्तस्ते लुप्तधर्मार्थसंग्रहः ।\nभर्ता भर्तृहिते युक्ते न चैनमवबुध्यसे ॥४-३३-४३॥",
        "index": 43,
        "shloka_num": 43
    },
    {
        "text": "न चिन्तयति राज्यार्थं सोऽस्मान् शोकपरायणान् ।\nसामात्यपरिषत् तारे काममेवोपसेवते ॥४-३३-४४॥",
        "index": 44,
        "shloka_num": 44
    },
    {
        "text": "स मासांश्चतुरः कृत्वा प्रमाणं प्लवगेश्वरः ।\nव्यतीतांस्तान् मदोदग्रो विहरन् नावबुध्यते ॥४-३३-४५॥",
        "index": 45,
        "shloka_num": 45
    },
    {
        "text": "नहि धर्मार्थसिद्ध्यर्थं पानमेवं प्रशस्यते ।\nपानादर्थश्च कामश्च धर्मश्च परिहीयते ॥४-३३-४६॥",
        "index": 46,
        "shloka_num": 46
    },
    {
        "text": "धर्मलोपो महांस्तावत् कृते ह्यप्रतिकुर्वतः ।\nअर्थलोपश्च मित्रस्य नाशे गुणवतो महान् ॥४-३३-४७॥",
        "index": 47,
        "shloka_num": 47
    },
    {
        "text": "मित्रं ह्यर्थगुणश्रेष्ठं सत्यधर्मपरायणम् ।\nतद्द्वयं तु परित्यक्तं न तु धर्मे व्यवस्थितम् ॥४-३३-४८॥",
        "index": 48,
        "shloka_num": 48
    },
    {
        "text": "तदेवं प्रस्तुते कार्ये कार्यमस्माभिरुत्तरम् ।\nतत् कार्यं कार्यतत्त्वज्ञे त्वमुदाहर्तुमर्हसि ॥४-३३-४९॥",
        "index": 49,
        "shloka_num": 49
    },
    {
        "text": "सा तस्य धर्मार्थसमाधियुक्तं निशम्य वाक्यं मधुरस्वभावम् ।\nतारा गतार्थे मनुजेन्द्रकार्ये विश्वासयुक्तं तमुवाच भूयः ॥४-३३-५०॥",
        "index": 50,
        "shloka_num": 50
    },
    {
        "text": "न कोपकालः क्षितिपालपुत्र न चापि कोपः स्वजने विधेयः ।\nत्वदर्थकामस्य जनस्य तस्य प्रमादमप्यर्हसि वीर सोढुम् ॥४-३३-५१॥",
        "index": 51,
        "shloka_num": 51
    },
    {
        "text": "कोपं कथं नाम गुणप्रकृष्टः कुमार कुर्यादपकृष्टसत्त्वे ।\nकस्त्वद्विधः कोपवशं हि गच्छेत् सत्त्वावरुद्धस्तपसः प्रसूतिः ॥४-३३-५२॥",
        "index": 52,
        "shloka_num": 52
    },
    {
        "text": "जानामि कोपं हरिवीरबन्धोर्जानामि कार्यस्य च कालसङ्गम् ।\nजानामि कार्यं त्वयि यत्कृतं नस्तच्चापि जानामि यदत्र कार्यम् ॥४-३३-५३॥",
        "index": 53,
        "shloka_num": 53
    },
    {
        "text": "तच्चापि जानामि तथाविषह्यं बलं नरश्रेष्ठ शरीरजस्य ।\nजानामि यस्मिंश्च जनेऽवबद्धं कामेन सुग्रीवमसक्तमद्य ॥४-३३-५४॥",
        "index": 54,
        "shloka_num": 54
    },
    {
        "text": "न कामतन्त्रे तव बुद्धिरस्ति त्वं वै यथा मन्युवशं प्रपन्नः ।\nन देशकालौ हि यथार्थधर्माववेक्षते कामरतिर्मनुष्यः ॥४-३३-५५॥",
        "index": 55,
        "shloka_num": 55
    },
    {
        "text": "तं कामवृत्तं मम संनिकृष्टं कामाभियोगाच्च विमुक्तलज्जम् ।\nक्षमस्व तावत् परवीरहन्तस्त्वद्भ्रातरं वानरवंशनाथम् ॥४-३३-५६॥",
        "index": 56,
        "shloka_num": 56
    },
    {
        "text": "महर्षयो धर्मतपोऽभिरामाः कामानुकामाः प्रतिबद्धमोहाः ।\nअयं प्रकृत्या चपलः कपिस्तु कथं न सज्जेत सुखेषु राजा ॥४-३३-५७॥",
        "index": 57,
        "shloka_num": 57
    },
    {
        "text": "इत्येवमुक्त्वा वचनं महार्थं सा वानरी लक्ष्मणमप्रमेयम् ।\nपुनः सखेदं मदविह्वलाक्षी भर्तुर्हितं वाक्यमिदं बभाषे ॥४-३३-५८॥",
        "index": 58,
        "shloka_num": 58
    },
    {
        "text": "उद्योगस्तु चिराज्ञप्तः सुग्रीवेण नरोत्तम ।\nकामस्यापि विधेयेन तवार्थप्रतिसाधने ॥४-३३-५९॥",
        "index": 59,
        "shloka_num": 59
    },
    {
        "text": "आगता हि महावीर्या हरयः कामरूपिणः ।\nकोटीः शतसहस्राणि नानानगनिवासिनः ॥४-३३-६०॥",
        "index": 60,
        "shloka_num": 60
    },
    {
        "text": "तदागच्छ महाबाहो चारित्रं रक्षितं त्वया ।\nअच्छलं मित्रभावेन सतां दारावलोकनम् ॥४-३३-६१॥",
        "index": 61,
        "shloka_num": 61
    },
    {
        "text": "तारया चाभ्यनुज्ञातस्त्वरया वापि चोदितः ।\nप्रविवेश महाबाहुरभ्यन्तरमरिंदमः ॥४-३३-६२॥",
        "index": 62,
        "shloka_num": 62
    },
    {
        "text": "ततः सुग्रीवमासीनं काञ्चने परमासने ।\nमहार्हास्तरणोपेते ददर्शादित्यसंनिभम् ॥४-३३-६३॥",
        "index": 63,
        "shloka_num": 63
    },
    {
        "text": "दिव्याभरणचित्राङ्गं दिव्यरूपं यशस्विनम् ।\nदिव्यमाल्याम्बरधरं महेन्द्रमिव दुर्जयम् ॥४-३३-६४॥",
        "index": 64,
        "shloka_num": 64
    },
    {
        "text": "दिव्याभरणमाल्याभिः प्रमदाभिः समावृतम् ।\nसंरब्धतररक्ताक्षो बभूवान्तकसंनिभः ॥४-३३-६५॥",
        "index": 65,
        "shloka_num": 65
    },
    {
        "text": "रुमां तु वीरः परिरभ्य गाढं वरासनस्थो वरहेमवर्णः ।\nददर्श सौमित्रिमदीनसत्त्वं विशालनेत्रः स विशालनेत्रम् ॥४-३३-६६॥",
        "index": 66,
        "shloka_num": 66
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे तारासान्त्ववचनम् नाम त्रयस्त्रिंशः सर्गः ॥४-३३॥",
        "index": 67,
        "shloka_num": null
    }
]
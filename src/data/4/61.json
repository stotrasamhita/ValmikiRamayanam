[
    {
        "text": "अथ श्रीमद्वाल्मीकीयरामायणे किष्किन्धाकाण्डे सूर्यानुगमनाख्यानम् नाम एकषष्ठितमः सर्गः ॥४-६१॥",
        "index": 0,
        "shloka_num": null
    },
    {
        "text": "ततस्तद् दारुणं कर्म दुष्करं सहसा कृतम् ।\nआचचक्षे मुनेः सर्वं सूर्यानुगमनं तथा ॥४-६१-१॥",
        "index": 1,
        "shloka_num": 1
    },
    {
        "text": "भगवन् व्रणयुक्तत्वाल्लज्जया चाकुलेन्द्रियः ।\nपरिश्रान्तो न शक्नोमि वचनं परिभाषितुम् ॥४-६१-२॥",
        "index": 2,
        "shloka_num": 2
    },
    {
        "text": "अहं चैव जटायुश्च संघर्षाद् गर्वमोहितौ ।\nआकाशं पतितौ दूराज्जिज्ञासन्तौ पराक्रमम् ॥४-६१-३॥",
        "index": 3,
        "shloka_num": 3
    },
    {
        "text": "कैलासशिखरे बद्ध्वा मुनीनामग्रतः पणम् ।\nरविः स्यादनुयातव्यो यावदस्तं महागिरिम् ॥४-६१-४॥",
        "index": 4,
        "shloka_num": 4
    },
    {
        "text": "अप्यावां युगपत् प्राप्तावपश्याव महीतले ।\nरथचक्रप्रमाणानि नगराणि पृथक् पृथक् ॥४-६१-५॥",
        "index": 5,
        "shloka_num": 5
    },
    {
        "text": "क्वचिद् वादित्रघोषश्च क्वचिद् भूषणनिःस्वनः ।\nगायन्तीः स्माङ्गना बह्वीः पश्यावो रक्तवाससः ॥४-६१-६॥",
        "index": 6,
        "shloka_num": 6
    },
    {
        "text": "तूर्णमुत्पत्य चाकाशमादित्यपदमास्थितौ ।\nआवामालोकयावस्तद् वनं शाद्वलसंस्थितम् ॥४-६१-७॥",
        "index": 7,
        "shloka_num": 7
    },
    {
        "text": "उपलैरिव संछन्ना दृश्यते भूः शिलोच्चयैः ।\nआपगाभिश्च संवीता सूत्रैरिव वसुंधरा ॥४-६१-८॥",
        "index": 8,
        "shloka_num": 8
    },
    {
        "text": "हिमवांश्चैव विन्ध्यश्च मेरुश्च सुमहागिरिः ।\nभूतले सम्प्रकाशन्ते नागा इव जलाशये ॥४-६१-९॥",
        "index": 9,
        "shloka_num": 9
    },
    {
        "text": "तीव्रः स्वेदश्च खेदश्च भयं चासीत् तदावयोः ।\nसमाविशत मोहश्च ततो मूर्च्छा च दारुणा ॥४-६१-१०॥",
        "index": 10,
        "shloka_num": 10
    },
    {
        "text": "न च दिग् ज्ञायते याम्या न चाग्नेयी न वारुणी ।\nयुगान्ते नियतो लोको हतो दग्ध इवाग्निना ॥४-६१-११॥",
        "index": 11,
        "shloka_num": 11
    },
    {
        "text": "मनश्च मे हतं भूयश्चक्षुः प्राप्य तु संश्रयम् ।\nयत्नेन महता ह्यस्मिन् मनः संधाय चक्षुषी ॥४-६१-१२॥",
        "index": 12,
        "shloka_num": 12
    },
    {
        "text": "यत्नेन महता भूयो भास्करः प्रतिलोकितः ।\nतुल्यपृथ्वीप्रमाणेन भास्करः प्रतिभाति नौ ॥४-६१-१३॥",
        "index": 13,
        "shloka_num": 13
    },
    {
        "text": "जटायुर्मामनापृच्छ्य निपपात महीं ततः ।\nतं दृष्ट्वा तूर्णमाकाशादात्मानं मुक्तवानहम् ॥४-६१-१४॥",
        "index": 14,
        "shloka_num": 14
    },
    {
        "text": "पक्षाभ्यां च मया गुप्तो जटायुर्न प्रदह्यत ।\nप्रमादात् तत्र निर्दग्धः पतन् वायुपथादहम् ॥४-६१-१५॥",
        "index": 15,
        "shloka_num": 15
    },
    {
        "text": "आशङ्के तं निपतितं जनस्थाने जटायुषम् ।\nअहं तु पतितो विन्ध्ये दग्धपक्षो जडीकृतः ॥४-६१-१६॥",
        "index": 16,
        "shloka_num": 16
    },
    {
        "text": "राज्याच्च हीनो भ्रात्रा च पक्षाभ्यां विक्रमेण च ।\nसर्वथा मर्तुमेवेच्छन् पतिष्ये शिखराद् गिरेः ॥४-६१-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सूर्यानुगमनाख्यानम् नाम एकषष्ठितमः सर्गः ॥४-६१॥",
        "index": 18,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुग्रीवताराश्वासनम् नाम चतुर्विंशः सर्गः ॥४-२४॥",
        "index": 0,
        "shloka_num": null
    },
    {
        "text": "तामाशु वेगेन दुरासदेन त्वभिप्लुतां शोकमहार्णवेन ।\nपश्यंस्तदा वाल्यनुजस्तरस्वी भ्रातुर्वधेनाप्रतिमेन तेपे ॥४-२४-१॥",
        "index": 1,
        "shloka_num": 1
    },
    {
        "text": "स बाष्पपूर्णेन मुखेन पश्यन् क्षणेन निर्विण्णमना मनस्वी ।\nजगाम रामस्य शनैः समीपं भृत्यैर्वृतः सम्परिदूयमानः ॥४-२४-२॥",
        "index": 2,
        "shloka_num": 2
    },
    {
        "text": "स तं समासाद्य गृहीतचापमुदात्तमाशीविषतुल्यबाणम् ।\nयशस्विनं लक्षणलक्षिताङ्गमवस्थितं राघवमित्युवाच ॥४-२४-३॥",
        "index": 3,
        "shloka_num": 3
    },
    {
        "text": "यथा प्रतिज्ञातमिदं नरेन्द्र कृतं त्वया दृष्टफलं च कर्म ।\nममाद्य भोगेषु नरेन्द्रसूनो मनो निवृत्तं हतजीवितेन ॥४-२४-४॥",
        "index": 4,
        "shloka_num": 4
    },
    {
        "text": "अस्यां महिष्यां तु भृशं रुदत्यां पुरेऽतिविक्रोशति दुःखतप्ते ।\nहते नृपे संशयितेऽङ्गदे च न राम राज्ये रमते मनो मे ॥४-२४-५॥",
        "index": 5,
        "shloka_num": 5
    },
    {
        "text": "क्रोधादमर्षादतिविप्रधर्षाद् भ्रातुर्वधो मेऽनुमतः पुरस्तात् ।\nहते त्विदानीं हरियूथपेऽस्मिन् सुतीक्ष्णमिक्ष्वाकुवर प्रतप्स्ये ॥४-२४-६॥",
        "index": 6,
        "shloka_num": 6
    },
    {
        "text": "श्रेयोऽद्य मन्ये मम शैलमुख्ये तस्मिन् हि वासश्चिरमृष्यमूके ।\nयथा तथा वर्तयतः स्ववृत्त्या नेमं निहत्य त्रिदिवस्य लाभः ॥४-२४-७॥",
        "index": 7,
        "shloka_num": 7
    },
    {
        "text": "न त्वा जिघांसामि चरेति यन्मामयं महात्मा मतिमानुवाच ।\nतस्यैव तद् राम वचोऽनुरूपमिदं वचः कर्म च मेऽनुरूपम् ॥४-२४-८॥",
        "index": 8,
        "shloka_num": 8
    },
    {
        "text": "भ्राता कथं नाम महागुणस्य भ्रातुर्वधं राम विरोचयेत ।\nराज्यस्य दुःखस्य च वीर सारं विचिन्तयन् कामपुरस्कृतोऽपि ॥४-२४-९॥",
        "index": 9,
        "shloka_num": 9
    },
    {
        "text": "वधो हि मे मतो नासीत् स्वमाहात्म्यव्यतिक्रमात् ।\nममासीद् बुद्धिदौरात्म्यात् प्राणहारी व्यतिक्रमः ॥४-२४-१०॥",
        "index": 10,
        "shloka_num": 10
    },
    {
        "text": "द्रुमशाखावभग्नोऽहं मुहूर्तं परिनिष्टनन् ।\nसान्त्वयित्वा त्वनेनोक्तो न पुनः कर्तुमर्हसि ॥४-२४-११॥",
        "index": 11,
        "shloka_num": 11
    },
    {
        "text": "भ्रातृत्वमार्यभावश्च धर्मश्चानेन रक्षितः ।\nमया क्रोधश्च कामश्च कपित्वं च प्रदर्शितम् ॥४-२४-१२॥",
        "index": 12,
        "shloka_num": 12
    },
    {
        "text": "अचिन्तनीयं परिवर्जनीयमनीप्सनीयं स्वनवेक्षणीयम् ।\nप्राप्तोऽस्मि पाप्मानमिदं वयस्य भ्रातुर्वधात् त्वाष्ट्रवधादिवेन्द्रः ॥४-२४-१३॥",
        "index": 13,
        "shloka_num": 13
    },
    {
        "text": "पाप्मानमिन्द्रस्य मही जलं च वृक्षाश्च कामं जगृहुः स्त्रियश्च ।\nको नाम पाप्मानमिमं सहेत शाखामृगस्य प्रतिपत्तुमिच्छेत् ॥४-२४-१४॥",
        "index": 14,
        "shloka_num": 14
    },
    {
        "text": "नार्हामि सम्मानमिमं प्रजानां न यौवराज्यं कुत एव राज्यम् ।\nअधर्मयुक्तं कुलनाशयुक्तमेवंविधं राघव कर्म कृत्वा ॥४-२४-१५॥",
        "index": 15,
        "shloka_num": 15
    },
    {
        "text": "पापस्य कर्तास्मि विगर्हितस्य क्षुद्रस्य लोकापकृतस्य लोके ।\nशोको महान् मामभिवर्ततेऽयं वृष्टेर्यथा निम्नमिवाम्बुवेगः ॥४-२४-१६॥",
        "index": 16,
        "shloka_num": 16
    },
    {
        "text": "सोदर्यघातापरगात्रवालः संतापहस्ताक्षिशिरोविषाणः ।\nएनोमयो मामभिहन्ति हस्ती दृप्तो नदीकूलमिव प्रवृद्धः ॥४-२४-१७॥",
        "index": 17,
        "shloka_num": 17
    },
    {
        "text": "अंहो बतेदं नृवराविषह्यं निवर्तते मे हृदि साधुवृत्तम् ।\nअग्नौ विवर्णं परितप्यमानं किट्टं यथा राघव जातरूपम् ॥४-२४-१८॥",
        "index": 18,
        "shloka_num": 18
    },
    {
        "text": "महाबलानां हरियूथपानामिदं कुलं राघव मन्निमित्तम् ।\nअस्याङ्गदस्यापि च शोकतापादर्धस्थितप्राणमितीव मन्ये ॥४-२४-१९॥",
        "index": 19,
        "shloka_num": 19
    },
    {
        "text": "सुतः सुलभ्यः सुजनः सुवश्यः कुतस्तु पुत्रः सदृशोऽङ्गदेन ।\nन चापि विद्येत स वीर देशो यस्मिन् भवेत् सोदरसंनिकर्षः ॥४-२४-२०॥",
        "index": 20,
        "shloka_num": 20
    },
    {
        "text": "अद्याङ्गदो वीरवरो न जीवेज्जीवेत माता परिपालनार्थम् ।\nविना तु पुत्रं परितापदीना सा नैव जीवेदिति निश्चितं मे ॥४-२४-२१॥",
        "index": 21,
        "shloka_num": 21
    },
    {
        "text": "सोऽहं प्रवेक्ष्याम्यतिदीप्तमग्निं भ्रात्रा च पुत्रेण च सख्यमिच्छन् ।\nइमे विचेष्यन्ति हरिप्रवीराः सीतां निदेशे परिवर्तमानाः ॥४-२४-२२॥",
        "index": 22,
        "shloka_num": 22
    },
    {
        "text": "कृत्स्नं तु ते सेत्स्यति कार्यमेतन्मय्यप्यतीते मनुजेन्द्रपुत्र ।\nकुलस्य हन्तारमजीवनार्हं रामानुजानीहि कृतागसं माम् ॥४-२४-२३॥",
        "index": 23,
        "shloka_num": 23
    },
    {
        "text": "इत्येवमार्तस्य रघुप्रवीरः श्रुत्वा वचो वालिजघन्यजस्य ।\nसंजातबाष्पः परवीरहन्ता रामो मुहूर्तं विमना बभूव ॥४-२४-२४॥",
        "index": 24,
        "shloka_num": 24
    },
    {
        "text": "तस्मिन् क्षणेऽभीक्ष्णमवेक्षमाणः क्षितिक्षमावान् भुवनस्य गोप्ता ।\nरामो रुदन्तीं व्यसने निमग्नां समुत्सुकः सोऽथ ददर्श ताराम् ॥४-२४-२५॥",
        "index": 25,
        "shloka_num": 25
    },
    {
        "text": "तां चारुनेत्रां कपिसिंहनाथां पतिं समाश्लिष्य तदा शयानाम् ।\nउत्थापयामासुरदीनसत्त्वां मन्त्रिप्रधानाः कपिराजपत्नीम् ॥४-२४-२६॥",
        "index": 26,
        "shloka_num": 26
    },
    {
        "text": "सा विस्फुरन्ती परिरभ्यमाणा भर्तुः समीपादपनीयमाना ।\nददर्श रामं शरचापपाणिं स्वतेजसा सूर्यमिव ज्वलन्तम् ॥४-२४-२७॥",
        "index": 27,
        "shloka_num": 27
    },
    {
        "text": "सुसंवृतं पार्थिवलक्षणैश्च तं चारुनेत्रं मृगशावनेत्रा ।\nअदृष्टपूर्वं पुरुषप्रधानमयं स काकुत्स्थ इति प्रजज्ञे ॥४-२४-२८॥",
        "index": 28,
        "shloka_num": 28
    },
    {
        "text": "तस्येन्द्रकल्पस्य दुरासदस्य महानुभावस्य समीपमार्या ।\nआर्तातितूर्णं व्यसनं प्रपन्ना जगाम तारा परिविह्वलन्ती ॥४-२४-२९॥",
        "index": 29,
        "shloka_num": 29
    },
    {
        "text": "तं सा समासाद्य विशुद्धसत्त्वं शोकेन सम्भ्रान्तशरीरभावा ।\nमनस्विनी वाक्यमुवाच तारा रामं रणोत्कर्षणलब्धलक्ष्यम् ॥४-२४-३०॥",
        "index": 30,
        "shloka_num": 30
    },
    {
        "text": "त्वमप्रमेयश्च दुरासदश्च जितेन्द्रियश्चोत्तमधर्मकश्च ।\nअक्षीणकीर्तिश्च विचक्षणश्च क्षितिक्षमावान् क्षतजोपमाक्षः ॥४-२४-३१॥",
        "index": 31,
        "shloka_num": 31
    },
    {
        "text": "त्वमात्तबाणासनबाणपाणिर्महाबलः संहननोपपन्नः ।\nमनुष्यदेहाभ्युदयं विहाय दिव्येन देहाभ्युदयेन युक्तः ॥४-२४-३२॥",
        "index": 32,
        "shloka_num": 32
    },
    {
        "text": "येनैव बाणेन हतः प्रियो मे तेनैव बाणेन हि मां जहीहि ।\nहता गमिष्यामि समीपमस्य न मां विना वीर रमेत वाली ॥४-२४-३३॥",
        "index": 33,
        "shloka_num": 33
    },
    {
        "text": "स्वर्गेऽपि पद्मामलपत्रनेत्र समेत्य सम्प्रेक्ष्य च मामपश्यन् ।\nन ह्येष उच्चावचताम्रचूडा विचित्रवेषाप्सरसोऽभजिष्यत् ॥४-२४-३४॥",
        "index": 34,
        "shloka_num": 34
    },
    {
        "text": "स्वर्गेऽपि शोकं च विवर्णतां च मया विना प्राप्स्यति वीर वाली ।\nरम्ये नगेन्द्रस्य तटावकाशे विदेहकन्यारहितो यथा त्वम् ॥४-२४-३५॥",
        "index": 35,
        "shloka_num": 35
    },
    {
        "text": "त्वं वेत्थ तावद् वनिताविहीनः प्राप्नोति दुःखं पुरुषः कुमारः ।\nतत् त्वं प्रजानञ्जहि मां न वाली दुःखं ममादर्शनजं भजेत ॥४-२४-३६॥",
        "index": 36,
        "shloka_num": 36
    },
    {
        "text": "यच्चापि मन्येत भवान् महात्मा स्त्रीघातदोषस्तु भवेन्न मह्यम् ।\nआत्मेयमस्येति हि मां जहि त्वं न स्त्रीवधः स्यान्मनुजेन्द्रपुत्र ॥४-२४-३७॥",
        "index": 37,
        "shloka_num": 37
    },
    {
        "text": "शास्त्रप्रयोगाद् विविधाश्च वेदादनन्यरूपाः पुरुषस्य दाराः ।\nदारप्रदानाद्धि न दानमन्यत् प्रदृश्यते ज्ञानवतां हि लोके ॥४-२४-३८॥",
        "index": 38,
        "shloka_num": 38
    },
    {
        "text": "त्वं चापि मां तस्य मम प्रियस्य प्रदास्यसे धर्ममवेक्ष्य वीर ।\nअनेन दानेन न लप्स्यसे त्वमधर्मयोगं मम वीर घातात् ॥४-२४-३९॥",
        "index": 39,
        "shloka_num": 39
    },
    {
        "text": "आर्तामनाथामपनीयमानामेवंगतां नार्हसि मामहन्तुम् ।\nअहं हि मातङ्गविलासगामिना प्लवंगमानामृषभेण धीमता ।\nविना वरार्होत्तमहेममालिना चिरं न शक्ष्यामि नरेन्द्र जीवितुम् ॥४-२४-४०॥",
        "index": 40,
        "shloka_num": 40
    },
    {
        "text": "इत्येवमुक्तस्तु विभुर्महात्मा तारां समाश्वास्य हितं बभाषे ।\nमा वीरभार्ये विमतिं कुरुष्व लोको हि सर्वो विहितो विधात्रा ॥४-२४-४१॥",
        "index": 41,
        "shloka_num": 41
    },
    {
        "text": "तं चैव सर्वं सुखदुःखयोगं लोकोऽब्रवीत् तेन कृतं विधात्रा ।\nत्रयोऽपि लोका विहितं विधानं नातिक्रमन्ते वशगा हि तस्य ॥४-२४-४२॥",
        "index": 42,
        "shloka_num": 42
    },
    {
        "text": "प्रीतिं परां प्राप्स्यसि तां तथैव पुत्रश्च ते प्राप्स्यति यौवराज्यम् ।\nधात्रा विधानं विहितं तथैव न शूरपत्न्यः परिदेवयन्ति ॥४-२४-४३॥",
        "index": 43,
        "shloka_num": 43
    },
    {
        "text": "आश्वासिता तेन महात्मना तु प्रभावयुक्तेन परंतपेन ।\nसा वीरपत्नी ध्वनता मुखेन सुवेषरूपा विरराम तारा ॥४-२४-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवताराश्वासनम् नाम चतुर्विंशः सर्गः ॥४-२४॥",
        "index": 45,
        "shloka_num": null
    }
]
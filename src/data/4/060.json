[
    {
        "text": "अथ श्रीमद्वाल्मीकीयरामायणे किष्किन्धाकाण्डे संपातिपुरावृत्तवर्णनम् नाम षष्ठितमः सर्गः ॥४-६०॥",
        "index": 0,
        "shloka_num": null
    },
    {
        "text": "ततः कृतोदकं स्नातं तं गृध्रं हरियूथपाः ।\nउपविष्टा गिरौ रम्ये परिवार्य समन्ततः ॥४-६०-१॥",
        "index": 1,
        "shloka_num": 1
    },
    {
        "text": "तमङ्गदमुपासीनं तैः सर्वैर्हरिभिर्वृतम् ।\nजनितप्रत्ययो हर्षात् सम्पातिः पुनरब्रवीत् ॥४-६०-२॥",
        "index": 2,
        "shloka_num": 2
    },
    {
        "text": "कृत्वा निःशब्दमेकाग्राः शृण्वन्तु हरयो मम ।\nतथ्यं संकीर्तयिष्यामि यथा जानामि मैथिलीम् ॥४-६०-३॥",
        "index": 3,
        "shloka_num": 3
    },
    {
        "text": "अस्य विन्ध्यस्य शिखरे पतितोऽस्मि पुरानघ ।\nसूर्यतापपरीताङ्गो निर्दग्धः सूर्यरश्मिभिः ॥४-६०-४॥",
        "index": 4,
        "shloka_num": 4
    },
    {
        "text": "लब्धसंज्ञस्तु षड्रात्राद् विवशो विह्वलन्निव ।\nवीक्षमाणो दिशः सर्वा नाभिजानामि किंचन ॥४-६०-५॥",
        "index": 5,
        "shloka_num": 5
    },
    {
        "text": "ततस्तु सागरान् शैलान् नदीः सर्वाः सरांसि च ।\nवनानि च प्रदेशांश्च निरीक्ष्य मतिरागता ॥४-६०-६॥",
        "index": 6,
        "shloka_num": 6
    },
    {
        "text": "हृष्टपक्षिगणाकीर्णः कन्दरोदरकूटवान् ।\nदक्षिणस्योदधेस्तीरे विन्ध्योऽयमिति निश्चितः ॥४-६०-७॥",
        "index": 7,
        "shloka_num": 7
    },
    {
        "text": "आसीच्चात्राश्रमं पुण्यं सुरैरपि सुपूजितम् ।\nऋषिर्निशाकरो नाम यस्मिन्नुग्रतपाऽभवत् ॥४-६०-८॥",
        "index": 8,
        "shloka_num": 8
    },
    {
        "text": "अष्टौ वर्षसहस्राणि तेनास्मिन्नृषिणा गिरौ ।\nवसतो मम धर्मज्ञे स्वर्गते तु निशाकरे ॥४-६०-९॥",
        "index": 9,
        "shloka_num": 9
    },
    {
        "text": "अवतीर्य च विन्ध्याग्रात् कृच्छ्रेण विषमाच्छनैः ।\nतीक्ष्णदर्भां वसुमतीं दुःखेन पुनरागतः ॥४-६०-१०॥",
        "index": 10,
        "shloka_num": 10
    },
    {
        "text": "तमृषिं द्रष्टुकामोऽस्मि दुःखेनाभ्यागतो भृशम् ।\nजटायुषा मया चैव बहुशोऽधिगतो हि सः ॥४-६०-११॥",
        "index": 11,
        "shloka_num": 11
    },
    {
        "text": "तस्याश्रमपदाभ्याशे ववुर्वाताः सुगन्धिनः ।\nवृक्षो नापुष्पितः कश्चिदफलो वा न दृश्यते ॥४-६०-१२॥",
        "index": 12,
        "shloka_num": 12
    },
    {
        "text": "उपेत्य चाश्रमं पुण्यं वृक्षमूलमुपाश्रितः ।\nद्रष्टुकामः प्रतीक्षे च भगवन्तं निशाकरम् ॥४-६०-१३॥",
        "index": 13,
        "shloka_num": 13
    },
    {
        "text": "अथ पश्यामि दूरस्थमृषिं ज्वलिततेजसम् ।\nकृताभिषेकं दुर्धर्षमुपावृत्तमुदङ्मुखम् ॥४-६०-१४॥",
        "index": 14,
        "shloka_num": 14
    },
    {
        "text": "तमृक्षाः सृमरा व्याघ्राः सिंहा नानासरीसृपाः ।\nपरिवार्योपगच्छन्ति दातारं प्राणिनो यथा ॥४-६०-१५॥",
        "index": 15,
        "shloka_num": 15
    },
    {
        "text": "ततः प्राप्तमृषिं ज्ञात्वा तानि सत्त्वानि वै ययुः ।\nप्रविष्टे राजनि यथा सर्वं सामात्यकं बलम् ॥४-६०-१६॥",
        "index": 16,
        "shloka_num": 16
    },
    {
        "text": "ऋषिस्तु दृष्ट्वा मां तुष्टः प्रविष्टश्चाश्रमं पुनः ।\nमुहूर्तमात्रान्निर्गम्य ततः कार्यमपृच्छत ॥४-६०-१७॥",
        "index": 17,
        "shloka_num": 17
    },
    {
        "text": "सौम्य वैकल्यतां दृष्ट्वा रोम्णां ते नावगम्यते ।\nअग्निदग्धाविमौ पक्षौ प्राणाश्चापि शरीरके ॥४-६०-१८॥",
        "index": 18,
        "shloka_num": 18
    },
    {
        "text": "गृध्रौ द्वौ दृष्टपूर्वौ मे मातरिश्वसमौ जवे ।\nगृध्राणां चैव राजानौ भ्रातरौ कामरूपिणौ ॥४-६०-१९॥",
        "index": 19,
        "shloka_num": 19
    },
    {
        "text": "ज्येष्ठोऽवितस्त्वं सम्पाते जटायुरनुजस्तव ।\nमानुषं रूपमास्थाय गृह्णीतां चरणौ मम ॥४-६०-२०॥",
        "index": 20,
        "shloka_num": 20
    },
    {
        "text": "किं ते व्याधिसमुत्थानं पक्षयोः पतनं कथम् ।\nदण्डो वायं धृतः केन सर्वमाख्याहि पृच्छतः ॥४-६०-२१॥",
        "index": 21,
        "shloka_num": 21
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे संपातिपुरावृत्तवर्णनम् नाम षष्ठितमः सर्गः ॥४-६०॥",
        "index": 22,
        "shloka_num": null
    }
]
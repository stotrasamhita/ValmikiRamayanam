[
    {
        "text": "अथ श्रीमद्वाल्मीकीयरामायणे किष्किन्धाकाण्डे ऋक्षबिलप्रवेशः नाम पञ्चाशः सर्गः ॥४-५०॥",
        "index": 0,
        "shloka_num": null
    },
    {
        "text": "सह ताराङ्गदाभ्यां तु संगम्य हनुमान् कपिः ।\nविचिनोति च विन्ध्यस्य गुहाश्च गहनानि च ॥४-५०-१॥",
        "index": 1,
        "shloka_num": 1
    },
    {
        "text": "सिंहशार्दूलजुष्टाश्च गुहाश्च परितस्तदा ।\nविषमेषु नगेन्द्रस्य महाप्रस्रवणेषु च ॥४-५०-२॥",
        "index": 2,
        "shloka_num": 2
    },
    {
        "text": "आसेदुस्तस्य शैलस्य कोटिं दक्षिणपश्चिमाम् ।\nतेषां तत्रैव वसतां स कालो व्यत्यवर्तत ॥४-५०-३॥",
        "index": 3,
        "shloka_num": 3
    },
    {
        "text": "स हि देशो दुरन्वेष्यो गुहागहनवान् महान् ।\nतत्र वायुसुतः सर्वं विचिनोति स्म पर्वतम् ॥४-५०-४॥",
        "index": 4,
        "shloka_num": 4
    },
    {
        "text": "परस्परेण रहिता अन्योन्यस्याविदूरतः ।\nगजो गवाक्षो गवयः शरभो गन्धमादनः ॥४-५०-५॥",
        "index": 5,
        "shloka_num": 5
    },
    {
        "text": "मैन्दश्च द्विविदश्चैव हनूमान् जाम्बवानपि ।\nअङ्गदो युवराजश्च तारश्च वनगोचरः ॥४-५०-६॥",
        "index": 6,
        "shloka_num": 6
    },
    {
        "text": "गिरिजालावृतान् देशान् मार्गित्वा दक्षिणां दिशम् ।\nविचिन्वन्तस्ततस्तत्र ददृशुर्विवृतं बिलम् ॥४-५०-७॥",
        "index": 7,
        "shloka_num": 7
    },
    {
        "text": "दुर्गमृक्षबिलं नाम दानवेनाभिरक्षितम् ।\nक्षुत्पिपासापरीतास्तु श्रान्तास्तु सलिलार्थिनः ॥४-५०-८॥",
        "index": 8,
        "shloka_num": 8
    },
    {
        "text": "अवकीर्णं लतावृक्षैर्ददृशुस्ते महाबिलम् ।\nतत्र क्रौञ्चाश्च हंसाश्च सारसाश्चापि निष्क्रमन् ॥४-५०-९॥",
        "index": 9,
        "shloka_num": 9
    },
    {
        "text": "जलार्द्राश्चक्रवाकाश्च रक्ताङ्गाः पद्मरेणुभिः ।\nततस्तद् बिलमासाद्य सुगन्धि दुरतिक्रमम् ॥४-५०-१०॥",
        "index": 10,
        "shloka_num": 10
    },
    {
        "text": "विस्मयव्यग्रमनसो बभूवुर्वानरर्षभाः ।\nसंजातपरिशङ्कास्ते तद् बिलं प्लवगोत्तमाः ॥४-५०-११॥",
        "index": 11,
        "shloka_num": 11
    },
    {
        "text": "अभ्यपद्यन्त संहृष्टास्तेजोवन्तो महाबलाः ।\nनानासत्त्वसमाकीर्णं दैत्येन्द्रनिलयोपमम् ॥४-५०-१२॥",
        "index": 12,
        "shloka_num": 12
    },
    {
        "text": "दुर्दर्शमिव घोरं च दुर्विगाह्यं च सर्वशः ।\nततः पर्वतकूटाभो हनूमान् मारुतात्मजः ॥४-५०-१३॥",
        "index": 13,
        "shloka_num": 13
    },
    {
        "text": "अब्रवीद् वानरान् घोरान् कान्तारवनकोविदः ।\nगिरिजालावृतान् देशान् मार्गित्वा दक्षिणां दिशम् ॥४-५०-१४॥",
        "index": 14,
        "shloka_num": 14
    },
    {
        "text": "वयं सर्वे परिश्रान्ता न च पश्याम मैथिलीम् ।\nअस्माच्चापि बिलाद्धंसाः क्रौञ्चाश्च सह सारसैः ॥४-५०-१५॥",
        "index": 15,
        "shloka_num": 15
    },
    {
        "text": "जलार्द्राश्चक्रवाकाश्च निष्पतन्ति स्म सर्वशः ।\nनूनं सलिलवानत्र कूपो वा यदि वा ह्रदः ॥४-५०-१६॥",
        "index": 16,
        "shloka_num": 16
    },
    {
        "text": "तथा चेमे बिलद्वारे स्निग्धास्तिष्ठन्ति पादपाः ।\nइत्युक्तास्तद् बिलं सर्वे विविशुस्तिमिरावृतम् ॥४-५०-१७॥",
        "index": 17,
        "shloka_num": 17
    },
    {
        "text": "अचन्द्रसूर्यं हरयो ददृशू रोमहर्षणम् ।\nनिशाम्य तस्मात् सिंहांश्च तांस्तांश्च मृगपक्षिणः ॥४-५०-१८॥",
        "index": 18,
        "shloka_num": 18
    },
    {
        "text": "प्रविष्टा हरिशार्दूला बिलं तिमिरसंवृतम् ।\nन तेषां सज्जते दृष्टिर्न तेजो न पराक्रमः ॥४-५०-१९॥",
        "index": 19,
        "shloka_num": 19
    },
    {
        "text": "वायोरिव गतिस्तेषां दृष्टिस्तमसि वर्तते ।\nते प्रविष्टास्तु वेगेन तद् बिलं कपिकुञ्जराः ॥४-५०-२०॥",
        "index": 20,
        "shloka_num": 20
    },
    {
        "text": "प्रकाशं चाभिरामं च ददृशुर्देशमुत्तमम् ।\nततस्तस्मिन् बिले भीमे नानापादपसंकुले ॥४-५०-२१॥",
        "index": 21,
        "shloka_num": 21
    },
    {
        "text": "अन्योन्यं सम्परिष्वज्य जग्मुर्योजनमन्तरम् ।\nते नष्टसंज्ञास्तृषिताः सम्भ्रान्ताः सलिलार्थिनः ॥४-५०-२२॥",
        "index": 22,
        "shloka_num": 22
    },
    {
        "text": "परिपेतुर्बिले तस्मिन् कंचित् कालमतन्द्रिताः ।\nते कृशा दीनवदनाः परिश्रान्ताः प्लवङ्गमाः ॥४-५०-२३॥",
        "index": 23,
        "shloka_num": 23
    },
    {
        "text": "आलोकं ददृशुर्वीरा निराशा जीविते यदा ।\nततस्तं देशमागम्य सौम्या वितिमिरं वनम् ॥४-५०-२४॥",
        "index": 24,
        "shloka_num": 24
    },
    {
        "text": "ददृशुः काञ्चनान् वृक्षान् दीप्तवैश्वानरप्रभान् ।\nसालांस्तालांस्तमालांश्च पुंनागान् वञ्जुलान् धवान् ॥४-५०-२५॥",
        "index": 25,
        "shloka_num": 25
    },
    {
        "text": "चम्पकान् नागवृक्षांश्च कर्णिकारांश्च पुष्पितान् ।\nस्तबकैः काञ्चनैश्चित्रै रक्तैः किसलयैस्तथा ॥४-५०-२६॥",
        "index": 26,
        "shloka_num": 26
    },
    {
        "text": "आपीडैश्च लताभिश्च हेमाभरणभूषितान् ।\nतरुणादित्यसंकाशान् वैदूर्यमयवेदिकान् ॥४-५०-२७॥",
        "index": 27,
        "shloka_num": 27
    },
    {
        "text": "बिभ्राजमानान् वपुषा पादपांश्च हिरण्मयान् ।\nनीलवैदूर्यवर्णाश्च पद्मिनीः पतगैर्वृताः ॥४-५०-२८॥",
        "index": 28,
        "shloka_num": 28
    },
    {
        "text": "महद्भिः काञ्चनैर्वृक्षैर्वृता बालार्कसंनिभैः ।\nजातरूपमयैर्मत्स्यैर्महद्भिश्चाथ पङ्कजैः ॥४-५०-२९॥",
        "index": 29,
        "shloka_num": 29
    },
    {
        "text": "नलिनीस्तत्र ददृशुः प्रसन्नसलिलायुताः ।\nकाञ्चनानि विमानानि राजतानि तथैव च ॥४-५०-३०॥",
        "index": 30,
        "shloka_num": 30
    },
    {
        "text": "तपनीयगवाक्षाणि मुक्ताजालावृतानि च ।\nहैमराजतभौमानि वैदूर्यमणिमन्ति च ॥४-५०-३१॥",
        "index": 31,
        "shloka_num": 31
    },
    {
        "text": "ददृशुस्तत्र हरयो गृहमुख्यानि सर्वशः ।\nपुष्पितान् फलिनो वृक्षान् प्रवालमणिसंनिभान् ॥४-५०-३२॥",
        "index": 32,
        "shloka_num": 32
    },
    {
        "text": "काञ्चनभ्रमरांश्चैव मधूनि च समन्ततः ।\nमणिकाञ्चनचित्राणि शयनान्यासनानि च ॥४-५०-३३॥",
        "index": 33,
        "shloka_num": 33
    },
    {
        "text": "विविधानि विशालानि ददृशुस्ते समन्ततः ।\nहैमराजतकांस्यानां भाजनानां च राशयः ॥४-५०-३४॥",
        "index": 34,
        "shloka_num": 34
    },
    {
        "text": "अगुरूणां च दिव्यानां चन्दनानां च संचयान् ।\nशुचीन्यभ्यवहाराणि मूलानि च फलानि च ॥४-५०-३५॥",
        "index": 35,
        "shloka_num": 35
    },
    {
        "text": "महार्हाणि च यानानि मधूनि रसवन्ति च ।\nदिव्यानामम्बराणां च महार्हाणां च संचयान् ॥४-५०-३६॥",
        "index": 36,
        "shloka_num": 36
    },
    {
        "text": "कम्बलानां च चित्राणामजिनानां च संचयान् ।\nतत्र तत्र च विन्यस्तान् दीप्तान् वैश्वानरप्रभान् ॥४-५०-३७॥",
        "index": 37,
        "shloka_num": 37
    },
    {
        "text": "ददृशुर्वानराः शुभ्राञ्जातरूपस्य संचयान् ।\nतत्र तत्र विचिन्वन्तो बिले तत्र महाप्रभाः ॥४-५०-३८॥",
        "index": 38,
        "shloka_num": 38
    },
    {
        "text": "ददृशुर्वानराः शूराः स्त्रियं कांचिददूरतः ।\nतां च ते ददृशुस्तत्र चीरकृष्णाजिनाम्बराम् ॥४-५०-३९॥",
        "index": 39,
        "shloka_num": 39
    },
    {
        "text": "तापसीं नियताहारां ज्वलन्तीमिव तेजसा ।\nविस्मिता हरयस्तत्र व्यवतिष्ठन्त सर्वशः ।\nपप्रच्छ हनुमांस्तत्र कासि त्वं कस्य वा बिलम् ॥४-५०-४०॥",
        "index": 40,
        "shloka_num": 40
    },
    {
        "text": "ततो हनूमान् गिरिसंनिकाशः कृताञ्जलिस्तामभिवाद्य वृद्धाम् ।\nपप्रच्छ का त्वं भवनं बिलं च रत्नानि चेमानि वदस्व कस्य ॥४-५०-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे ऋक्षबिलप्रवेशः नाम पञ्चाशः सर्गः ॥४-५०॥",
        "index": 42,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे लक्ष्मणक्रोधः नाम एकत्रिंशः सर्गः ॥४-३१॥",
        "index": 0,
        "shloka_num": null
    },
    {
        "text": "स कामिनं दीनमदीनसत्त्वं शोकाभिपन्नं समुदीर्णकोपम् ।\nनरेन्द्रसूनुर्नरदेवपुत्रं रामानुजः पूर्वजमित्युवाच ॥४-३१-१॥",
        "index": 1,
        "shloka_num": 1
    },
    {
        "text": "न वानरः स्थास्यति साधुवृत्ते न मन्यते कर्मफलानुषङ्गान् ।\nन भोक्ष्यते वानरराज्यलक्ष्मीं तथा हि नातिक्रमतेऽस्य बुद्धिः ॥४-३१-२॥",
        "index": 2,
        "shloka_num": 2
    },
    {
        "text": "मतिक्षयाद् ग्राम्यसुखेषु सक्तस्तव प्रसादात् प्रतिकारबुद्धिः ।\nहतोऽग्रजं पश्यतु वीरवालिनं न राज्यमेवं विगुणस्य देयम् ॥४-३१-३॥",
        "index": 3,
        "shloka_num": 3
    },
    {
        "text": "न धारये कोपमुदीर्णवेगं निहन्मि सुग्रीवमसत्यमद्य ।\nहरिप्रवीरैः सह वालिपुत्रो नरेन्द्रपुत्र्या विचयं करोतु ॥४-३१-४॥",
        "index": 4,
        "shloka_num": 4
    },
    {
        "text": "तमात्तबाणासनमुत्पतन्तं निवेदितार्थं रणचण्डकोपम् ।\nउवाच रामः परवीरहन्ता स्ववीक्षितं सानुनयं च वाक्यम् ॥४-३१-५॥",
        "index": 5,
        "shloka_num": 5
    },
    {
        "text": "नहि वै त्वद्विधो लोके पापमेवं समाचरेत् ।\nकोपमार्येण यो हन्ति स वीरः पुरुषोत्तमः ॥४-३१-६॥",
        "index": 6,
        "shloka_num": 6
    },
    {
        "text": "नेदमत्र त्वया ग्राह्यं साधुवृत्तेन लक्ष्मण ।\nतां प्रीतिमनुवर्तस्व पूर्ववृत्तं च संगतम् ॥४-३१-७॥",
        "index": 7,
        "shloka_num": 7
    },
    {
        "text": "सामोपहितया वाचा रूक्षाणि परिवर्जयन् ।\nवक्तुमर्हसि सुग्रीवं व्यतीतं कालपर्यये ॥४-३१-८॥",
        "index": 8,
        "shloka_num": 8
    },
    {
        "text": "सोऽग्रजेनानुशिष्टार्थो यथावत् पुरुषर्षभः ।\nप्रविवेश पुरीं वीरो लक्ष्मणः परवीरहा ॥४-३१-९॥",
        "index": 9,
        "shloka_num": 9
    },
    {
        "text": "ततः शुभमतिः प्राज्ञो भ्रातुः प्रियहिते रतः ।\nलक्ष्मणः प्रतिसंरब्धो जगाम भवनं कपेः ॥४-३१-१०॥",
        "index": 10,
        "shloka_num": 10
    },
    {
        "text": "शक्रबाणासनप्रख्यं धनुः कालान्तकोपमम् ।\nप्रगृह्य गिरिशृङ्गाभं मन्दरः सानुमानिव ॥४-३१-११॥",
        "index": 11,
        "shloka_num": 11
    },
    {
        "text": "यथोक्तकारी वचनमुत्तरं चैव सोत्तरम् ।\nबृहस्पतिसमो बुद्ध्या मत्वा रामानुजस्तदा ॥४-३१-१२॥",
        "index": 12,
        "shloka_num": 12
    },
    {
        "text": "कामक्रोधसमुत्थेन भ्रातुः क्रोधाग्निना वृतः ।\nप्रभञ्जन इवाप्रीतः प्रययौ लक्ष्मणस्ततः ॥४-३१-१३॥",
        "index": 13,
        "shloka_num": 13
    },
    {
        "text": "सालतालाश्वकर्णांश्च तरसा पातयन् बलात् ।\nपर्यस्यन् गिरिकूटानि द्रुमानन्यांश्च वेगितः ॥४-३१-१४॥",
        "index": 14,
        "shloka_num": 14
    },
    {
        "text": "शिलाश्च शकलीकुर्वन् पद्भ्यां गज इवाशुगः ।\nदूरमेकपदं त्यक्त्वा ययौ कार्यवशाद् द्रुतम् ॥४-३१-१५॥",
        "index": 15,
        "shloka_num": 15
    },
    {
        "text": "तामपश्यद् बलाकीर्णां हरिराजमहापुरीम् ।\nदुर्गामिक्ष्वाकुशार्दूलः किष्किन्धां गिरिसंकटे ॥४-३१-१६॥",
        "index": 16,
        "shloka_num": 16
    },
    {
        "text": "रोषात् प्रस्फुरमाणोष्ठः सुग्रीवं प्रति लक्ष्मणः ।\nददर्श वानरान् भीमान् किष्किन्धायां बहिश्चरान् ॥४-३१-१७॥",
        "index": 17,
        "shloka_num": 17
    },
    {
        "text": "तं दृष्ट्वा वानराः सर्वे लक्ष्मणं पुरुषर्षभम् ।\nशैलशृङ्गाणि शतशः प्रवृद्धांश्च महीरुहान् ।\nजगृहुः कुञ्जरप्रख्या वानराः पर्वतान्तरे ॥४-३१-१८॥",
        "index": 18,
        "shloka_num": 18
    },
    {
        "text": "तान् गृहीतप्रहरणान् सर्वान् दृष्ट्वा तु लक्ष्मणः ।\nबभूव द्विगुणं क्रुद्धो बह्विन्धन इवानलः ॥४-३१-१९॥",
        "index": 19,
        "shloka_num": 19
    },
    {
        "text": "तं ते भयपरीताङ्गा क्षुब्धं दृष्ट्वा प्लवंगमाः ।\nकालमृत्युयुगान्ताभं शतशो विद्रुता दिशः ॥४-३१-२०॥",
        "index": 20,
        "shloka_num": 20
    },
    {
        "text": "ततः सुग्रीवभवनं प्रविश्य हरिपुंगवाः ।\nक्रोधमागमनं चैव लक्ष्मणस्य न्यवेदयन् ॥४-३१-२१॥",
        "index": 21,
        "shloka_num": 21
    },
    {
        "text": "तारया सहितः कामी सक्तः कपिवृषस्तदा ।\nन तेषां कपिसिंहानां शुश्राव वचनं तदा ॥४-३१-२२॥",
        "index": 22,
        "shloka_num": 22
    },
    {
        "text": "ततः सचिवसंदिष्टा हरयो रोमहर्षणाः ।\nगिरिकुञ्जरमेघाभा नगरान्निर्ययुस्तदा ॥४-३१-२३॥",
        "index": 23,
        "shloka_num": 23
    },
    {
        "text": "नखदंष्ट्रायुधाः सर्वे वीरा विकृतदर्शनाः ।\nसर्वे शार्दूलदंष्ट्राश्च सर्वे विवृतदर्शनाः ॥४-३१-२४॥",
        "index": 24,
        "shloka_num": 24
    },
    {
        "text": "दशनागबलाः केचित् केचिद् दशगुणोत्तराः ।\nकेचिन्नागसहस्रस्य बभूवुस्तुल्यवर्चसः ॥४-३१-२५॥",
        "index": 25,
        "shloka_num": 25
    },
    {
        "text": "ततस्तैः कपिभिर्व्याप्तां द्रुमहस्तैर्महाबलैः ।\nअपश्यल्लक्ष्मणः क्रुद्धः किष्किन्धां तां दुरासदाम् ॥४-३१-२६॥",
        "index": 26,
        "shloka_num": 26
    },
    {
        "text": "ततस्ते हरयः सर्वे प्राकारपरिखान्तरात् ।\nनिष्क्रम्योदग्रसत्त्वास्तु तस्थुराविष्कृतं तदा ॥४-३१-२७॥",
        "index": 27,
        "shloka_num": 27
    },
    {
        "text": "सुग्रीवस्य प्रमादं च पूर्वजस्यार्थमात्मवान् ।\nदृष्ट्वा क्रोधवशं वीरः पुनरेव जगाम सः ॥४-३१-२८॥",
        "index": 28,
        "shloka_num": 28
    },
    {
        "text": "स दीर्घोष्णमहोच्छ्वासः कोपसंरक्तलोचनः ।\nबभूव नरशार्दूलः सधूम इव पावकः ॥४-३१-२९॥",
        "index": 29,
        "shloka_num": 29
    },
    {
        "text": "बाणशल्यस्फुरज्जिह्वः सायकासनभोगवान् ।\nस्वतेजोविषसम्भूतः पञ्चास्य इव पन्नगः ॥४-३१-३०॥",
        "index": 30,
        "shloka_num": 30
    },
    {
        "text": "तं दीप्तमिव कालाग्निं नागेन्द्रमिव कोपितम् ।\nसमासाद्याङ्गदस्त्रासाद् विषादमगमत् परम् ॥४-३१-३१॥",
        "index": 31,
        "shloka_num": 31
    },
    {
        "text": "सोऽङ्गदं रोषताम्राक्षः संदिदेश महायशाः ।\nसुग्रीवः कथ्यतां वत्स ममागमनमित्युत ॥४-३१-३२॥",
        "index": 32,
        "shloka_num": 32
    },
    {
        "text": "एष रामानुजः प्राप्तस्त्वत्सकाशमरिंदम ।\nभ्रातुर्व्यसनसंतप्तो द्वारि तिष्ठति लक्ष्मणः ॥४-३१-३३॥",
        "index": 33,
        "shloka_num": 33
    },
    {
        "text": "तस्य वाक्यं यदि रुचिः क्रियतां साधु वानर ।\nइत्युक्त्वा शीघ्रमागच्छ वत्स वाक्यमरिंदम ॥४-३१-३४॥",
        "index": 34,
        "shloka_num": 34
    },
    {
        "text": "लक्ष्मणस्य वचः श्रुत्वा शोकाविष्टोऽङ्गदोऽब्रवीत् ।\nपितुः समीपमागम्य सौमित्रिरयमागतः ॥४-३१-३५॥",
        "index": 35,
        "shloka_num": 35
    },
    {
        "text": "अथाङ्गदस्तस्य सुतीव्रवाचा सम्भ्रान्तभावः परिदीनवक्त्रः ।\nनिर्गत्य पूर्वं नृपतेस्तरस्वी ततो रुमायाश्चरणौ ववन्दे ॥४-३१-३६॥",
        "index": 36,
        "shloka_num": 36
    },
    {
        "text": "संगृह्य पादौ पितुरुग्रतेजा जग्राह मातुः पुनरेव पादौ ।\nपादौ रुमायाश्च निपीडयित्वा निवेदयामास ततस्तदर्थम् ॥४-३१-३७॥",
        "index": 37,
        "shloka_num": 37
    },
    {
        "text": "स निद्राक्लान्तसंवीतो वानरो न विबुद्धवान् ।\nबभूव मदमत्तश्च मदनेन च मोहितः ॥४-३१-३८॥",
        "index": 38,
        "shloka_num": 38
    },
    {
        "text": "ततः किलकिलां चक्रुर्लक्ष्मणं प्रेक्ष्य वानराः ।\nप्रसादयन्तस्तं क्रुद्धं भयमोहितचेतसः ॥४-३१-३९॥",
        "index": 39,
        "shloka_num": 39
    },
    {
        "text": "ते महौघनिभं दृष्ट्वा वज्राशनिसमस्वनम् ।\nसिंहनादं समं चक्रुर्लक्ष्मणस्य समीपतः ॥४-३१-४०॥",
        "index": 40,
        "shloka_num": 40
    },
    {
        "text": "तेन शब्देन महता प्रत्यबुध्यत वानरः ।\nमदविह्वलताम्राक्षो व्याकुलः स्रग्विभूषणः ॥४-३१-४१॥",
        "index": 41,
        "shloka_num": 41
    },
    {
        "text": "अथाङ्गदवचः श्रुत्वा तेनैव च समागतौ ।\nमन्त्रिणौ वानरेन्द्रस्य सम्मतोदारदर्शनौ ॥४-३१-४२॥",
        "index": 42,
        "shloka_num": 42
    },
    {
        "text": "प्लक्षश्चैव प्रभावश्च मन्त्रिणावर्थधर्मयोः ।\nवक्तुमुच्चावचं प्राप्तं लक्ष्मणं तौ शशंसतुः ॥४-३१-४३॥",
        "index": 43,
        "shloka_num": 43
    },
    {
        "text": "प्रसादयित्वा सुग्रीवं वचनैः सार्थनिश्चितैः ।\nआसीनं पर्युपासीनौ यथा शक्रं मरुत्पतिम् ॥४-३१-४४॥",
        "index": 44,
        "shloka_num": 44
    },
    {
        "text": "सत्यसंधौ महाभागौ भ्रातरौ रामलक्ष्मणौ ।\nमनुष्यभावं सम्प्राप्तौ राज्यार्हौ राज्यदायिनौ ॥४-३१-४५॥",
        "index": 45,
        "shloka_num": 45
    },
    {
        "text": "तयोरेको धनुष्पाणिर्द्वारि तिष्ठति लक्ष्मणः ।\nयस्य भीताः प्रवेपन्तो नादान् मुञ्चन्ति वानराः ॥४-३१-४६॥",
        "index": 46,
        "shloka_num": 46
    },
    {
        "text": "स एष राघवभ्राता लक्ष्मणो वाक्यसारथिः ।\nव्यवसायरथः प्राप्तस्तस्य रामस्य शासनात् ॥४-३१-४७॥",
        "index": 47,
        "shloka_num": 47
    },
    {
        "text": "अयं च तनयो राजंस्ताराया दयितोऽङ्गदः ।\nलक्ष्मणेन सकाशं ते प्रेषितस्त्वरयानघ ॥४-३१-४८॥",
        "index": 48,
        "shloka_num": 48
    },
    {
        "text": "सोऽयं रोषपरीताक्षो द्वारि तिष्ठति वीर्यवान् ।\nवानरान् वानरपते चक्षुषा निर्दहन्निव ॥४-३१-४९॥",
        "index": 49,
        "shloka_num": 49
    },
    {
        "text": "तस्य मूर्ध्ना प्रणामं त्वं सपुत्रः सहबान्धवः ।\nगच्छ शीघ्रं महाराज रोषो ह्यद्योपशाम्यताम् ॥४-३१-५०॥",
        "index": 50,
        "shloka_num": 50
    },
    {
        "text": "यथा हि रामो धर्मात्मा तत्कुरुष्व समाहितः ।\nराजंस्तिष्ठ स्वसमये भव सत्यप्रतिश्रवः ॥४-३१-५१॥",
        "index": 51,
        "shloka_num": 51
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे लक्ष्मणक्रोधः नाम एकत्रिंशः सर्गः ॥४-३१॥",
        "index": 52,
        "shloka_num": null
    }
]
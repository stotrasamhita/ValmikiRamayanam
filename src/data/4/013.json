[
    {
        "text": "अथ श्रीमद्वाल्मीकीयरामायणे किष्किन्धाकाण्डे सप्तजनाश्रमप्रणामः नाम त्रयोदशः सर्गः ॥४-१३॥",
        "index": 0,
        "shloka_num": null
    },
    {
        "text": "ऋष्यमूकात् स धर्मात्मा किष्किन्धां लक्ष्मणाग्रजः ।\nजगाम सह सुग्रीवो वालिविक्रमपालिताम् ॥४-१३-१॥",
        "index": 1,
        "shloka_num": 1
    },
    {
        "text": "समुद्यम्य महच्चापं रामः काञ्चनभूषितम् ।\nशरांश्चादित्यसंकाशान् गृहीत्वा रणसाधकान् ॥४-१३-२॥",
        "index": 2,
        "shloka_num": 2
    },
    {
        "text": "अग्रतस्तु ययौ तस्य राघवस्य महात्मनः ।\nसुग्रीवः संहतग्रीवो लक्ष्मणश्च महाबलः ॥४-१३-३॥",
        "index": 3,
        "shloka_num": 3
    },
    {
        "text": "पृष्ठतो हनुमान् वीरो नलो नीलश्च वीर्यवान् ।\nतारश्चैव महातेजा हरियूथपयूथपः ॥४-१३-४॥",
        "index": 4,
        "shloka_num": 4
    },
    {
        "text": "ते वीक्षमाणा वृक्षांश्च पुष्पभारावलम्बिनः ।\nप्रसन्नाम्बुवहाश्चैव सरितः सागरंगमाः ॥४-१३-५॥",
        "index": 5,
        "shloka_num": 5
    },
    {
        "text": "कन्दराणि च शैलांश्च निर्दराणि गुहास्तथा ।\nशिखराणि च मुख्यानि दरीश्च प्रियदर्शनाः ॥४-१३-६॥",
        "index": 6,
        "shloka_num": 6
    },
    {
        "text": "वैदूर्यविमलैस्तोयैः पद्मैश्चाकोशकुड्मलैः ।\nशोभितान् सजलान् मार्गे तटाकांश्चावलोकयन् ॥४-१३-७॥",
        "index": 7,
        "shloka_num": 7
    },
    {
        "text": "कारण्डैः सारसैर्हंसैर्वञ्जुलैर्जलकुक्कुटैः ।\nचक्रवाकैस्तथा चान्यैः शकुनैः प्रतिनादितान् ॥४-१३-८॥",
        "index": 8,
        "shloka_num": 8
    },
    {
        "text": "मृदुशष्पाङ्कुराहारान्निर्भयान् वनगोचरान् ।\nचरतः सर्वतः पश्यन् स्थलीषु हरिणान् स्थितान् ॥४-१३-९॥",
        "index": 9,
        "shloka_num": 9
    },
    {
        "text": "तटाकवैरिणश्चापि शुक्लदन्तविभूषितान् ।\nघोरानेकचरान् वन्यान् द्विरदान् कूलघातिनः ॥४-१३-१०॥",
        "index": 10,
        "shloka_num": 10
    },
    {
        "text": "मत्तान् गिरितटोत्कृष्टान् पर्वतानिव जङ्गमान् ।\nवानरान् द्विरदप्रख्यान् महीरेणुसमुक्षितान् ॥४-१३-११॥",
        "index": 11,
        "shloka_num": 11
    },
    {
        "text": "वने वनचरांश्चान्यान् खेचरांश्च विहंगमान् ।\nपश्यन्तस्त्वरिता जग्मुः सुग्रीववशवर्तिनः ॥४-१३-१२॥",
        "index": 12,
        "shloka_num": 12
    },
    {
        "text": "तेषां तु गच्छतां तत्र त्वरितं रघुनन्दनः ।\nद्रुमषण्डवनं दृष्ट्वा रामः सुग्रीवमब्रवीत् ॥४-१३-१३॥",
        "index": 13,
        "shloka_num": 13
    },
    {
        "text": "एष मेघ इवाकाशे वृक्षषण्डः प्रकाशते ।\nमेघसंघातविपुलः पर्यन्तकदलीवृतः ॥४-१३-१४॥",
        "index": 14,
        "shloka_num": 14
    },
    {
        "text": "किमेतज्ज्ञातुमिच्छामि सखे कौतूहलं मम ।\nकौतूहलापनयनं कर्तुमिच्छाम्यहं त्वया ॥४-१३-१५॥",
        "index": 15,
        "shloka_num": 15
    },
    {
        "text": "तस्य तद्वचनं श्रुत्वा राघवस्य महात्मनः ।\nगच्छन् नेवाचचक्षेऽथ सुग्रीवस्तन्महद् वनम् ॥४-१३-१६॥",
        "index": 16,
        "shloka_num": 16
    },
    {
        "text": "एतद् राघव विस्तीर्णमाश्रमं श्रमनाशनम् ।\nउद्यानवनसम्पन्नं स्वादुमूलफलोदकम् ॥४-१३-१७॥",
        "index": 17,
        "shloka_num": 17
    },
    {
        "text": "अत्र सप्तजना नाम मुनयः संशितव्रताः ।\nसप्तैवासन्नधःशीर्षा नियतं जलशायिनः ॥४-१३-१८॥",
        "index": 18,
        "shloka_num": 18
    },
    {
        "text": "सप्तरात्रे कृताहारा वायुनाचलवासिनः ।\nदिवं वर्षशतैर्याताः सप्तभिः सकलेवराः ॥४-१३-१९॥",
        "index": 19,
        "shloka_num": 19
    },
    {
        "text": "तेषामेतत्प्रभावेण द्रुमप्राकारसंवृतम् ।\nआश्रमं सुदुराधर्षमपि सेन्द्रैः सुरासुरैः ॥४-१३-२०॥",
        "index": 20,
        "shloka_num": 20
    },
    {
        "text": "पक्षिणो वर्जयन्त्येतत् तथान्ये वनचारिणः ।\nविशन्ति मोहाद् येऽप्यत्र न निवर्तन्ति ते पुनः ॥४-१३-२१॥",
        "index": 21,
        "shloka_num": 21
    },
    {
        "text": "विभूषणरवाश्चात्र श्रूयन्ते सकलाक्षराः ।\nतूर्यगीतस्वनश्चापि गन्धो दिव्यश्च राघव ॥४-१३-२२॥",
        "index": 22,
        "shloka_num": 22
    },
    {
        "text": "त्रेताग्नयोऽपि दीप्यन्ते धूमो ह्येष प्रदृश्यते ।\nवेष्टयन्निव वृक्षाग्रान् कपोताङ्गारुणो घनः ॥४-१३-२३॥",
        "index": 23,
        "shloka_num": 23
    },
    {
        "text": "एते वृक्षाः प्रकाशन्ते धूमसंसक्तमस्तकाः ।\nमेघजालप्रतिच्छन्ना वैडूर्यगिरयो यथा ॥४-१३-२४॥",
        "index": 24,
        "shloka_num": 24
    },
    {
        "text": "कुरु प्रणामं धर्मात्मंस्तेषामुद्दिश्य राघव ।\nलक्ष्मणेन सह भ्रात्रा प्रयतः संहताञ्जलिः ॥४-१३-२५॥",
        "index": 25,
        "shloka_num": 25
    },
    {
        "text": "प्रणमन्ति हि ये तेषामृषीणां भावितात्मनाम् ।\nन तेषामशुभं किंचिच्छरीरे राम विद्यते ॥४-१३-२६॥",
        "index": 26,
        "shloka_num": 26
    },
    {
        "text": "ततो रामः सह भ्रात्रा लक्ष्मणेन कृताञ्जलिः ।\nसमुद्दिश्य महात्मानस्तानृषीनभ्यवादयत् ॥४-१३-२७॥",
        "index": 27,
        "shloka_num": 27
    },
    {
        "text": "अभिवाद्य च धर्मात्मा रामो भ्राता च लक्ष्मणः ।\nसुग्रीवो वानराश्चैव जम्मुः संहृष्टमानसाः ॥४-१३-२८॥",
        "index": 28,
        "shloka_num": 28
    },
    {
        "text": "ते गत्वा दूरमध्वानं तस्मात् सप्तजनाश्रमात् ।\nददृशुस्तां दुराधर्षां किष्किन्धां वालिपालिताम् ॥४-१३-२९॥",
        "index": 29,
        "shloka_num": 29
    },
    {
        "text": "ततस्तु रामानुजरामवानराः प्रगृह्य शस्त्राण्युदितोग्रतेजसः ।\nपुरीं सुरेशात्मजवीर्यपालितां वधाय शत्रोः पुनरागतास्त्विह ॥४-१३-३०॥",
        "index": 30,
        "shloka_num": 30
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सप्तजनाश्रमप्रणामः नाम त्रयोदशः सर्गः ॥४-१३॥",
        "index": 31,
        "shloka_num": null
    }
]
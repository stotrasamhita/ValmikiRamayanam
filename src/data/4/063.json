[
    {
        "text": "अथ श्रीमद्वाल्मीकीयरामायणे किष्किन्धाकाण्डे सम्पातिपक्षप्ररोहः नाम त्रिषष्ठितमः सर्गः ॥४-६३॥",
        "index": 0,
        "shloka_num": null
    },
    {
        "text": "एतैरन्यैश्च बहुभिर्वाक्यैर्वाक्यविशारदः ।\nमां प्रशस्याभ्यनुज्ञाप्य प्रविष्टः स स्वमालयम् ॥४-६३-१॥",
        "index": 1,
        "shloka_num": 1
    },
    {
        "text": "कन्दरात् तु विसर्पित्वा पर्वतस्य शनैः शनैः ।\nअहं विन्ध्यं समारुह्य भवतः प्रतिपालये ॥४-६३-२॥",
        "index": 2,
        "shloka_num": 2
    },
    {
        "text": "अद्य त्वेतस्य कालस्य वर्षं साग्रशतं गतम् ।\nदेशकालप्रतीक्षोऽस्मि हृदि कृत्वा मुनेर्वचः ॥४-६३-३॥",
        "index": 3,
        "shloka_num": 3
    },
    {
        "text": "महाप्रस्थानमासाद्य स्वर्गते तु निशाकरे ।\nमां निर्दहति सन्तापो वितर्कैर्बहुभिर्वृतम् ॥४-६३-४॥",
        "index": 4,
        "shloka_num": 4
    },
    {
        "text": "उदितां मरणे बुद्धिं मुनिवाक्यैर्निवर्तये ।\nबुद्धिर्या तेन मे दत्ता प्राणानां रक्षणे मम ॥४-६३-५॥",
        "index": 5,
        "shloka_num": 5
    },
    {
        "text": "सा मेऽपनयते दुःखं दीप्तेवाग्निशिखा तमः ।\nबुध्यता च मया वीर्यं रावणस्य दुरात्मनः ॥४-६३-६॥",
        "index": 6,
        "shloka_num": 6
    },
    {
        "text": "पुत्रः सन्तर्जितो वाग्भिर्न त्राता मैथिली कथम् ।\nतस्या विलपितं श्रुत्वा तौ च सीतावियोजितौ ॥४-६३-७॥",
        "index": 7,
        "shloka_num": 7
    },
    {
        "text": "न मे दशरथस्नेहात् पुत्रेणोत्पादितं प्रियम् ।\nतस्य त्वेवं ब्रुवाणस्य संहतैर्वानरैः सह ॥४-६३-८॥",
        "index": 8,
        "shloka_num": 8
    },
    {
        "text": "उत्पेततुस्तदा पक्षौ समक्षं वनचारिणाम् ।\nस दृष्ट्वा स्वां तनुं पक्षैरुद्गतैररुणच्छदैः ॥४-६३-९॥",
        "index": 9,
        "shloka_num": 9
    },
    {
        "text": "प्रहर्षमतुलं लेभे वानरांश्चेदमब्रवीत् ।\nनिशाकरस्य राजर्षेः प्रसादादमितौजसः ॥४-६३-१०॥",
        "index": 10,
        "shloka_num": 10
    },
    {
        "text": "आदित्यरश्मिनिर्दग्धौ पक्षौ पुनरुपस्थितौ ।\nयौवने वर्तमानस्य ममासीद् यः पराक्रमः ॥४-६३-११॥",
        "index": 11,
        "shloka_num": 11
    },
    {
        "text": "तमेवाद्यावगच्छामि बलं पौरुषमेव च ।\nसर्वथा क्रियतां यत्नः सीतामधिगमिष्यथ ॥४-६३-१२॥",
        "index": 12,
        "shloka_num": 12
    },
    {
        "text": "पक्षलाभो ममायं वः सिद्धिप्रत्ययकारकः ।\nइत्युक्त्वा तान् हरीन् सर्वान् सम्पातिः पतगोत्तमः ॥४-६३-१३॥",
        "index": 13,
        "shloka_num": 13
    },
    {
        "text": "उत्पपात गिरेः शृङ्गाज्जिज्ञासुः खगमो गतिम् ।\nतस्य तद् वचनं श्रुत्वा प्रतिसंहृष्टमानसाः ।\nबभूवुर्हरिशार्दूला विक्रमाभ्युदयोन्मुखाः ॥४-६३-१४॥",
        "index": 14,
        "shloka_num": 14
    },
    {
        "text": "अथ पवनसमानविक्रमाः प्लवगवराः प्रतिलब्धपौरुषाः ।\nअभिजिदभिमुखां दिशं ययुर्जनकसुतापरिमार्गणोन्मुखाः ॥४-६३-१५॥",
        "index": 15,
        "shloka_num": 15
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सम्पातिपक्षप्ररोहः नाम त्रिषष्ठितमः सर्गः ॥४-६३॥",
        "index": 16,
        "shloka_num": null
    }
]
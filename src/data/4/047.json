[
    {
        "text": "अथ श्रीमद्वाल्मीकीयरामायणे किष्किन्धाकाण्डे कपिसेनाप्रत्यागमनम् नाम सप्तचत्वारिंशः सर्गः ॥४-४७॥",
        "index": 0,
        "shloka_num": null
    },
    {
        "text": "दर्शनार्थं तु वैदेह्याः सर्वतः कपिकुञ्जराः ।\nव्यादिष्टाः कपिराजेन यथोक्तं जग्मुरञ्जसा ॥४-४७-१॥",
        "index": 1,
        "shloka_num": 1
    },
    {
        "text": "ते सरांसि सरित्कक्षानाकाशं नगराणि च ।\nनदीदुर्गांस्तथा देशान् विचिन्वन्ति समन्ततः ॥४-४७-२॥",
        "index": 2,
        "shloka_num": 2
    },
    {
        "text": "सुग्रीवेण समाख्याताः सर्वे वानरयूथपाः ।\nतत्र देशान् विचिन्वन्ति सशैलवनकाननान् ॥४-४७-३॥",
        "index": 3,
        "shloka_num": 3
    },
    {
        "text": "विचित्य दिवसं सर्वे सीताधिगमने धृताः ।\nसमायान्ति स्म मेदिन्यां निशाकालेषु वानराः ॥४-४७-४॥",
        "index": 4,
        "shloka_num": 4
    },
    {
        "text": "सर्वर्तुकांश्च देशेषु वानराः सफलद्रुमान् ।\nआसाद्य रजनीं शय्यां चक्रुः सर्वेष्वहःसु ते ॥४-४७-५॥",
        "index": 5,
        "shloka_num": 5
    },
    {
        "text": "तदहः प्रथमं कृत्वा मासे प्रस्रवणं गताः ।\nकपिराजेन सङ्गम्य निराशाः कपिकुञ्जराः ॥४-४७-६॥",
        "index": 6,
        "shloka_num": 6
    },
    {
        "text": "विचित्य तु दिशं पूर्वां यथोक्तां सचिवैः सह ।\nअदृष्ट्वा विनतः सीतामाजगाम महाबलः ॥४-४७-७॥",
        "index": 7,
        "shloka_num": 7
    },
    {
        "text": "दिशमप्युत्तरां सर्वां विविच्य स महाकपिः ।\nआगतः सह सैन्येन भीतः शतबलिस्तदा ॥४-४७-८॥",
        "index": 8,
        "shloka_num": 8
    },
    {
        "text": "सुषेणः पश्चिमामाशां विविच्य सह वानरैः ।\nसमेत्य मासे पूर्णे तु सुग्रीवमुपचक्रमे ॥४-४७-९॥",
        "index": 9,
        "shloka_num": 9
    },
    {
        "text": "तं प्रस्रवणपृष्ठस्थं समासाद्याभिवाद्य च ।\nआसीनं सह रामेण सुग्रीवमिदमब्रुवन् ॥४-४७-१०॥",
        "index": 10,
        "shloka_num": 10
    },
    {
        "text": "विचिताः पर्वताः सर्वे वनानि गहनानि च ।\nनिम्नगाः सागरान्ताश्च सर्वे जनपदाश्च ये ॥४-४७-११॥",
        "index": 11,
        "shloka_num": 11
    },
    {
        "text": "गुहाश्च विचिताः सर्वा याश्च ते परिकीर्तिताः ।\nविचिताश्च महागुल्मा लताविततसन्तताः ॥४-४७-१२॥",
        "index": 12,
        "shloka_num": 12
    },
    {
        "text": "गहनेषु च देशेषु दुर्गेषु विषमेषु च ।\nसत्त्वान्यतिप्रमाणानि विचितानि हतानि च ।\nये चैव गहना देशा विचितास्ते पुनः पुनः ॥४-४७-१३॥",
        "index": 13,
        "shloka_num": 13
    },
    {
        "text": "उदारसत्त्वाभिजनो हनूमान् स मैथिलीं ज्ञास्यति वानरेन्द्र ।\nदिशं तु यामेव गता तु सीता तामास्थितो वायुसुतो हनूमान् ॥४-४७-१४॥",
        "index": 14,
        "shloka_num": 14
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे कपिसेनाप्रत्यागमनम् नाम सप्तचत्वारिंशः सर्गः ॥४-४७॥",
        "index": 15,
        "shloka_num": null
    }
]
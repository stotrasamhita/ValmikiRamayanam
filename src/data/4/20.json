[
    {
        "text": "अथ श्रीमद्वाल्मीकीयरामायणे किष्किन्धाकाण्डे ताराविलापः नाम विंशः सर्गः ॥४-२०॥",
        "index": 0,
        "shloka_num": null
    },
    {
        "text": "रामचापविसृष्टेन शरेणान्तकरेण तम् ।\nदृष्ट्वा विनिहतं भूमौ तारा ताराधिपानना ॥४-२०-१॥",
        "index": 1,
        "shloka_num": 1
    },
    {
        "text": "सा समासाद्य भर्तारं पर्यष्वजत भामिनी ।\nइषुणाभिहतं दृष्ट्वा वालिनं कुञ्जरोपमम् ॥४-२०-२॥",
        "index": 2,
        "shloka_num": 2
    },
    {
        "text": "वानरं पर्वतेन्द्राभं शोकसंतप्तमानसा ।\nतारा तरुमिवोन्मूलं पर्यदेवयतातुरा ॥४-२०-३॥",
        "index": 3,
        "shloka_num": 3
    },
    {
        "text": "रणे दारुणविक्रान्त प्रवीर प्लवतां वर ।\nकिमिदानीं पुरोभागामद्य त्वं नाभिभाषसे ॥४-२०-४॥",
        "index": 4,
        "shloka_num": 4
    },
    {
        "text": "उत्तिष्ठ हरिशार्दूल भजस्व शयनोत्तमम् ।\nनैवंविधाः शेरते हि भूमौ नृपतिसत्तमाः ॥४-२०-५॥",
        "index": 5,
        "shloka_num": 5
    },
    {
        "text": "अतीव खलु ते कान्ता वसुधा वसुधाधिप ।\nगतासुरपि तां गात्रैर्मां विहाय निषेवसे ॥४-२०-६॥",
        "index": 6,
        "shloka_num": 6
    },
    {
        "text": "व्यक्तमद्य त्वया वीर धर्मतः सम्प्रवर्तता ।\nकिष्किन्धेव पुरी रम्या स्वर्गमार्गे विनिर्मिता ॥४-२०-७॥",
        "index": 7,
        "shloka_num": 7
    },
    {
        "text": "यान्यस्माभिस्त्वया सार्धं वनेषु मधुगन्धिषु ।\nविहृतानि त्वया काले तेषामुपरमः कृतः ॥४-२०-८॥",
        "index": 8,
        "shloka_num": 8
    },
    {
        "text": "निरानन्दा निराशाहं निमग्ना शोकसागरे ।\nत्वयि पञ्चत्वमापन्ने महायूथपयूथपे ॥४-२०-९॥",
        "index": 9,
        "shloka_num": 9
    },
    {
        "text": "हृदयं सुस्थितं मह्यं दृष्ट्वा निपतितं भुवि ।\nयन्न शोकाभिसंतप्तं स्फुटतेऽद्य सहस्रधा ॥४-२०-१०॥",
        "index": 10,
        "shloka_num": 10
    },
    {
        "text": "सुग्रीवस्य त्वया भार्या हृता स च विवासितः ।\nयत् तत् तस्य त्वया व्युष्टिः प्राप्तेयं प्लवगाधिप ॥४-२०-११॥",
        "index": 11,
        "shloka_num": 11
    },
    {
        "text": "निःश्रेयसपरा मोहात् त्वया चाहं विगर्हिता ।\nयैषाब्रुवं हितं वाक्यं वानरेन्द्र हितैषिणी ॥४-२०-१२॥",
        "index": 12,
        "shloka_num": 12
    },
    {
        "text": "रूपयौवनदृप्तानां दक्षिणानां च मानद ।\nनूनमप्सरसामार्य चित्तानि प्रमथिष्यसि ॥४-२०-१३॥",
        "index": 13,
        "shloka_num": 13
    },
    {
        "text": "कालो निःसंशयो नूनं जीवितान्तकरस्तव ।\nबलाद् येनावपन्नोऽसि सुग्रीवस्यावशो वशम् ॥४-२०-१४॥",
        "index": 14,
        "shloka_num": 14
    },
    {
        "text": "अस्थाने वालिनं हत्वा युध्यमानं परेण च ।\nन संतप्यति काकुत्स्थः कृत्वा कर्मसुगर्हितम् ॥४-२०-१५॥",
        "index": 15,
        "shloka_num": 15
    },
    {
        "text": "वैधव्यं शोकसंतापं कृपणाकृपणा सती ।\nअदुःखोपचिता पूर्वं वर्तयिष्याम्यनाथवत् ॥४-२०-१६॥",
        "index": 16,
        "shloka_num": 16
    },
    {
        "text": "लालितश्चाङ्गदो वीरः सुकुमारः सुखोचितः ।\nवत्स्यते कामवस्थां मे पितृव्ये क्रोधमूर्च्छिते ॥४-२०-१७॥",
        "index": 17,
        "shloka_num": 17
    },
    {
        "text": "कुरुष्व पितरं पुत्र सुदृष्टं धर्मवत्सलम् ।\nदुर्लभं दर्शनं तस्य तव वत्स भविष्यति ॥४-२०-१८॥",
        "index": 18,
        "shloka_num": 18
    },
    {
        "text": "समाश्वासय पुत्रं त्वं संदेशं संदिशस्व मे ।\nमूर्ध्न्नि चैनं समाघ्राय प्रवासं प्रस्थितो ह्यसि ॥४-२०-१९॥",
        "index": 19,
        "shloka_num": 19
    },
    {
        "text": "रामेण हि महत् कर्म कृतं त्वामभिनिघ्नता ।\nआनृण्यं तु गतं तस्य सुग्रीवस्य प्रतिश्रवे ॥४-२०-२०॥",
        "index": 20,
        "shloka_num": 20
    },
    {
        "text": "सकामो भव सुग्रीव रुमां त्वं प्रतिपत्स्यसे ।\nभुङ्क्ष्व राज्यमनुद्विग्नः शस्तो भ्राता रिपुस्तव ॥४-२०-२१॥",
        "index": 21,
        "shloka_num": 21
    },
    {
        "text": "किं मामेवं प्रलपतीं प्रियां त्वं नाभिभाषसे ।\nइमाः पश्य वरा बाह्व्यो भार्यास्ते वानरेश्वर ॥४-२०-२२॥",
        "index": 22,
        "shloka_num": 22
    },
    {
        "text": "तस्या विलपितं श्रुत्वा वानर्यः सर्वतश्च ताः ।\nपरिगृह्याङ्गदं दीना दुःखार्ताः प्रतिचुक्रुशुः ॥४-२०-२३॥",
        "index": 23,
        "shloka_num": 23
    },
    {
        "text": "किमङ्गदं साङ्गदवीरबाहो विहाय यातोऽसि चिरं प्रवासम् ।\nन युक्तमेवं गुणसंनिकृष्टं विहाय पुत्रं प्रियचारुवेषम् ॥४-२०-२४॥",
        "index": 24,
        "shloka_num": 24
    },
    {
        "text": "यद्यप्रियं किंचिदसम्प्रधार्य कृतं मया स्यात् तव दीर्घबाहो ।\nक्षमस्व मे तद्धरिवंशनाथ व्रजामि मूर्ध्ना तव वीर पादौ ॥४-२०-२५॥",
        "index": 25,
        "shloka_num": 25
    },
    {
        "text": "तथा तु तारा करुणं रुदन्ती भर्तुः समीपे सह वानरीभिः ।\nव्यवस्यत प्रायमनिन्द्यवर्णा उपोपवेष्टुं भुवि यत्र वाली ॥४-२०-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे ताराविलापः नाम विंशः सर्गः ॥४-२०॥",
        "index": 27,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुग्रीवसख्यम् नाम पञ्चमः सर्गः ॥४-५॥",
        "index": 0,
        "shloka_num": null
    },
    {
        "text": "ऋष्यमूकात् तु हनुमान् गत्वा तं मलयं गिरिम् ।\nआचचक्षे तदा वीरौ कपिराजाय राघवौ ॥४-५-१॥",
        "index": 1,
        "shloka_num": 1
    },
    {
        "text": "अयं रामो महाप्राज्ञ सम्प्राप्तो दृढविक्रमः ।\nलक्ष्मणेन सह भ्रात्रा रामोऽयं सत्यविक्रमः ॥४-५-२॥",
        "index": 2,
        "shloka_num": 2
    },
    {
        "text": "इक्ष्वाकूणां कुले जातो रामो दशरथात्मजः ।\nधर्मे निगदितश्चैव पितुर्निर्देशकारकः ॥४-५-३॥",
        "index": 3,
        "shloka_num": 3
    },
    {
        "text": "राजसूयाश्वमेधैश्च वह्निर्येनाभितर्पितः ।\nदक्षिणाश्च तथोत्सृष्टा गावः शतसहस्रशः ॥४-५-४॥",
        "index": 4,
        "shloka_num": 4
    },
    {
        "text": "तपसा सत्यवाक्येन वसुधा येन पालिता ।\nस्त्रीहेतोस्तस्य पुत्रोऽयं रामोऽरण्यं समागतः ॥४-५-५॥",
        "index": 5,
        "shloka_num": 5
    },
    {
        "text": "तस्यास्य वसतोऽरण्ये नियतस्य महात्मनः ।\nरावणेन हृता भार्या स त्वां शरणमागतः ॥४-५-६॥",
        "index": 6,
        "shloka_num": 6
    },
    {
        "text": "भवता सख्यकामौ तौ भ्रातरौ रामलक्ष्मणौ ।\nप्रगृह्य चार्चयस्वैतौ पूजनीयतमावुभौ ॥४-५-७॥",
        "index": 7,
        "shloka_num": 7
    },
    {
        "text": "श्रुत्वा हनूमतो वाक्यं सुग्रीवो वानराधिपः ।\nदर्शनीयतमो भूत्वा प्रीत्योवाच च राघवम् ॥४-५-८॥",
        "index": 8,
        "shloka_num": 8
    },
    {
        "text": "भवान् धर्मविनीतश्च सुतपाः सर्ववत्सलः ।\nआख्याता वायुपुत्रेण तत्त्वतो मे भवद्गुणाः ॥४-५-९॥",
        "index": 9,
        "shloka_num": 9
    },
    {
        "text": "तन्ममैवैष सत्कारो लाभश्चैवोत्तमः प्रभो ।\nयत्त्वमिच्छसि सौहार्दं वानरेण मया सह ॥४-५-१०॥",
        "index": 10,
        "shloka_num": 10
    },
    {
        "text": "रोचते यदि मे सख्यं बाहुरेष प्रसारितः ।\nगृह्यतां पाणिना पाणिर्मर्यादा बध्यतां ध्रुवा ॥४-५-११॥",
        "index": 11,
        "shloka_num": 11
    },
    {
        "text": "एतत् तु वचनं श्रुत्वा सुग्रीवस्य सुभाषितम् ।\nसम्प्रहृष्टमना हस्तं पीडयामास पाणिना ॥४-५-१२॥",
        "index": 12,
        "shloka_num": 12
    },
    {
        "text": "हृष्टः सौहृदमालम्ब्य पर्यष्वजत पीडितम् ।\nततो हनूमान् सन्त्यज्य भिक्षुरूपमरिन्दमः ॥४-५-१३॥",
        "index": 13,
        "shloka_num": 13
    },
    {
        "text": "काष्ठयोः स्वेन रूपेण जनयामास पावकम् ।\nदीप्यमानं ततो वह्निं पुष्पैरभ्यर्च्य सत्कृतम् ॥४-५-१४॥",
        "index": 14,
        "shloka_num": 14
    },
    {
        "text": "तयोर्मध्ये तु सुप्रीतो निदधौ सुसमाहितः ।\nततोऽग्निं दीप्यमानं तौ चक्रतुश्च प्रदक्षिणम् ॥४-५-१५॥",
        "index": 15,
        "shloka_num": 15
    },
    {
        "text": "सुग्रीवो राघवश्चैव वयस्यत्वमुपागतौ ।\nततः सुप्रीतमनसौ तावुभौ हरिराघवौ ॥४-५-१६॥",
        "index": 16,
        "shloka_num": 16
    },
    {
        "text": "अन्योन्यमभिवीक्षन्तौ न तृप्तिमभिजग्मतुः ।\nत्वं वयस्योऽसि हृद्यो मे ह्येकं दुःखं सुखं च नौ ॥४-५-१७॥",
        "index": 17,
        "shloka_num": 17
    },
    {
        "text": "सुग्रीवो राघवं वाक्यमित्युवाच प्रहृष्टवत् ।\nततः सुपर्णबहुलां भङ्क्त्वा शाखां सुपुष्पिताम् ॥४-५-१८॥",
        "index": 18,
        "shloka_num": 18
    },
    {
        "text": "सालस्यास्तीर्य सुग्रीवो निषसाद सराघवः ।\nलक्ष्मणायाथ संहृष्टो हनुमान् मारुतात्मजः ॥४-५-१९॥",
        "index": 19,
        "shloka_num": 19
    },
    {
        "text": "शाखां चन्दनवृक्षस्य ददौ परमपुष्पिताम् ।\nततः प्रहृष्टः सुग्रीवः श्लक्ष्णं मधुरया गिरा ॥४-५-२०॥",
        "index": 20,
        "shloka_num": 20
    },
    {
        "text": "प्रत्युवाच तदा रामं हर्षव्याकुललोचनः ।\nअहं विनिकृतो राम चरामीह भयार्दितः ॥४-५-२१॥",
        "index": 21,
        "shloka_num": 21
    },
    {
        "text": "हृतभार्यो वने त्रस्तो दुर्गमेतदुपाश्रितः ।\nसोऽहं त्रस्तो वने भीतो वसाम्युद्भ्रान्तचेतनः ॥४-५-२२॥",
        "index": 22,
        "shloka_num": 22
    },
    {
        "text": "वालिना निकृतो भ्रात्रा कृतवैरश्च राघव ।\nवालिनो मे महाभाग भयार्तस्याभयं कुरु ॥४-५-२३॥",
        "index": 23,
        "shloka_num": 23
    },
    {
        "text": "कर्तुमर्हसि काकुत्स्थ भयं मे न भवेद् यथा ।\nएवमुक्तस्तु तेजस्वी धर्मज्ञो धर्मवत्सलः ॥४-५-२४॥",
        "index": 24,
        "shloka_num": 24
    },
    {
        "text": "प्रत्यभाषत काकुत्स्थः सुग्रीवं प्रहसन्निव ।\nउपकारफलं मित्रं विदितं मे महाकपे ॥४-५-२५॥",
        "index": 25,
        "shloka_num": 25
    },
    {
        "text": "वालिनं तं वधिष्यामि तव भार्यापहारिणम् ।\nअमोघाः सूर्यसङ्काशा ममेमे निशिताः शराः ॥४-५-२६॥",
        "index": 26,
        "shloka_num": 26
    },
    {
        "text": "तस्मिन् वालिनि दुर्वृत्ते निपतिष्यन्ति वेगिताः ।\nकङ्कपत्रप्रतिच्छन्ना महेन्द्राशनिसन्निभाः ॥४-५-२७॥",
        "index": 27,
        "shloka_num": 27
    },
    {
        "text": "तीक्ष्णाग्रा ऋजुपर्वाणः सरोषा भुजगा इव ।\nतमद्य वालिनं पश्य तीक्ष्णैराशीविषोपमैः ॥४-५-२८॥",
        "index": 28,
        "shloka_num": 28
    },
    {
        "text": "शरैर्विनिहतं भूमौ प्रकीर्णमिव पर्वतम् ।\nस तु तद् वचनं श्रुत्वा राघवस्यात्मनो हितम् ।\nसुग्रीवः परमप्रीतः परमं वाक्यमब्रवीत् ॥४-५-२९॥",
        "index": 29,
        "shloka_num": 29
    },
    {
        "text": "तव प्रसादेन नृसिंह वीर प्रियां च राज्यं च समाप्नुयामहम् ।\nतथा कुरु त्वं नरदेव वैरिणं यथा न हिंस्यात् स पुनर्ममाग्रजम् ॥४-५-३०॥",
        "index": 30,
        "shloka_num": 30
    },
    {
        "text": "सीताकपीन्द्रक्षणदाचराणां राजीवहेमज्वलनोपमानि ।\nसुग्रीवरामप्रणयप्रसङ्गे वामानि नेत्राणि समं स्फुरन्ति ॥४-५-३१॥",
        "index": 31,
        "shloka_num": 31
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवसख्यम् नाम पञ्चमः सर्गः ॥४-५॥",
        "index": 32,
        "shloka_num": null
    }
]
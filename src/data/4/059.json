[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुपार्श्ववचनानुवादः नाम एकोनषष्ठितमः सर्गः ॥४-५९॥",
        "index": 0,
        "shloka_num": null
    },
    {
        "text": "ततस्तदमृतास्वादं गृध्रराजेन भाषितम् ।\nनिशम्य वदता हृष्टास्ते वचः प्लवगर्षभाः ॥४-५९-१॥",
        "index": 1,
        "shloka_num": 1
    },
    {
        "text": "जाम्बवान् वानरश्रेष्ठः सह सर्वैः प्लवङ्गमैः ।\nभूतलात् सहसोत्थाय गृध्रराजानमब्रवीत् ॥४-५९-२॥",
        "index": 2,
        "shloka_num": 2
    },
    {
        "text": "क्व सीता केन वा दृष्टा को वा हरति मैथिलीम् ।\nतदाख्यातु भवान् सर्वं गतिर्भव वनौकसाम् ॥४-५९-३॥",
        "index": 3,
        "shloka_num": 3
    },
    {
        "text": "को दाशरथिबाणानां वज्रवेगनिपातिनाम् ।\nस्वयं लक्ष्मणमुक्तानां न चिन्तयति विक्रमम् ॥४-५९-४॥",
        "index": 4,
        "shloka_num": 4
    },
    {
        "text": "स हरीन् प्रतिसम्मुक्तान् सीताश्रुतिसमाहितान् ।\nपुनराश्वासयन् प्रीत इदं वचनमब्रवीत् ॥४-५९-५॥",
        "index": 5,
        "shloka_num": 5
    },
    {
        "text": "श्रूयतामिह वैदेह्या यथा मे हरणं श्रुतम् ।\nयेन चापि ममाख्यातं यत्र चायतलोचना ॥४-५९-६॥",
        "index": 6,
        "shloka_num": 6
    },
    {
        "text": "अहमस्मिन् गिरौ दुर्गे बहुयोजनमायते ।\nचिरान्निपतितो वृद्धः क्षीणप्राणपराक्रमः ॥४-५९-७॥",
        "index": 7,
        "shloka_num": 7
    },
    {
        "text": "तं मामेवङ्गतं पुत्रः सुपार्श्वो नाम नामतः ।\nआहारेण यथाकालं बिभर्ति पततां वरः ॥४-५९-८॥",
        "index": 8,
        "shloka_num": 8
    },
    {
        "text": "तीक्ष्णकामास्तु गन्धर्वास्तीक्ष्णकोपा भुजङ्गमाः ।\nमृगाणां तु भयं तीक्ष्णं ततस्तीक्ष्णक्षुधा वयम् ॥४-५९-९॥",
        "index": 9,
        "shloka_num": 9
    },
    {
        "text": "स कदाचित् क्षुधार्तस्य ममाहाराभिकाङ्क्षिणः ।\nगतसूर्येऽहनि प्राप्तो मम पुत्रो ह्यनामिषः ॥४-५९-१०॥",
        "index": 10,
        "shloka_num": 10
    },
    {
        "text": "स मयाऽऽहारसंरोधात् पीडितः प्रीतिवर्धनः ।\nअनुमान्य यथातत्त्वमिदं वचनमब्रवीत् ॥४-५९-११॥",
        "index": 11,
        "shloka_num": 11
    },
    {
        "text": "अहं तात यथाकालमामिषार्थी खमाप्लुतः ।\nमहेन्द्रस्य गिरेर्द्वारमावृत्य सुसमाश्रितः ॥४-५९-१२॥",
        "index": 12,
        "shloka_num": 12
    },
    {
        "text": "तत्र सत्त्वसहस्राणां सागरान्तरचारिणाम् ।\nपन्थानमेकोऽध्यवसं सन्निरोद्धुमवाङ्मुखः ॥४-५९-१३॥",
        "index": 13,
        "shloka_num": 13
    },
    {
        "text": "तत्र कश्चिन्मया दृष्टः सूर्योदयसमप्रभाम् ।\nस्त्रियमादाय गच्छन् वै भिन्नाञ्जनचयोपमः ॥४-५९-१४॥",
        "index": 14,
        "shloka_num": 14
    },
    {
        "text": "सोऽहमभ्यवहारार्थं तौ दृष्ट्वा कृतनिश्चयः ।\nतेन साम्ना विनीतेन पन्थानमनुयाचितः ॥४-५९-१५॥",
        "index": 15,
        "shloka_num": 15
    },
    {
        "text": "नहि सामोपपन्नानां प्रहर्ता विद्यते भुवि ।\nनीचेष्वपि जनः कश्चित् किमङ्ग बत मद्विधः ॥४-५९-१६॥",
        "index": 16,
        "shloka_num": 16
    },
    {
        "text": "स यातस्तेजसा व्योम सङ्क्षिपन्निव वेगितः ।\nअथाहं खेचरैर्भूतैरभिगम्य सभाजितः ॥४-५९-१७॥",
        "index": 17,
        "shloka_num": 17
    },
    {
        "text": "दिष्ट्या जीवति सीतेति ह्यब्रुवन् मां महर्षयः ।\nकथञ्चित् सकलत्रोऽसौ गतस्ते स्वस्त्यसंशयम् ॥४-५९-१८॥",
        "index": 18,
        "shloka_num": 18
    },
    {
        "text": "एवमुक्तस्ततोऽहं तैः सिद्धैः परमशोभनैः ।\nस च मे रावणो राजा रक्षसां प्रतिवेदितः ॥४-५९-१९॥",
        "index": 19,
        "shloka_num": 19
    },
    {
        "text": "पश्यन् दाशरथेर्भार्यां रामस्य जनकात्मजाम् ।\nभ्रष्टाभरणकौशेयां शोकवेगपराजिताम् ॥४-५९-२०॥",
        "index": 20,
        "shloka_num": 20
    },
    {
        "text": "रामलक्ष्मणयोर्नाम क्रोशन्तीं मुक्तमूर्धजाम् ।\nएष कालात्ययस्तात इति वाक्यविदां वरः ॥४-५९-२१॥",
        "index": 21,
        "shloka_num": 21
    },
    {
        "text": "एतदर्थं समग्रं मे सुपार्श्वः प्रत्यवेदयत् ।\nतच्छ्रुत्वापि हि मे बुद्धिर्नासीत् काचित् पराक्रमे ॥४-५९-२२॥",
        "index": 22,
        "shloka_num": 22
    },
    {
        "text": "अपक्षो हि कथं पक्षी कर्म किञ्चित् समारभेत् ।\nयत् तु शक्यं मया कर्तुं वाग्बुद्धिगुणवर्तिना ॥४-५९-२३॥",
        "index": 23,
        "shloka_num": 23
    },
    {
        "text": "श्रूयतां तत्र वक्ष्यामि भवतां पौरुषाश्रयम् ।\nवाङ्मतिभ्यां हि सर्वेषां करिष्यामि प्रियं हि वः ॥४-५९-२४॥",
        "index": 24,
        "shloka_num": 24
    },
    {
        "text": "यद्धि दाशरथेः कार्यं मम तन्नात्र संशयः ।\nतद् भवन्तो मतिश्रेष्ठा बलवन्तो मनस्विनः ॥४-५९-२५॥",
        "index": 25,
        "shloka_num": 25
    },
    {
        "text": "प्रहिताः कपिराजेन देवैरपि दुरासदाः ।\nरामलक्ष्मणबाणाश्च विहिताः कङ्कपत्रिणः ॥४-५९-२६॥",
        "index": 26,
        "shloka_num": 26
    },
    {
        "text": "त्रयाणामपि लोकानां पर्याप्तास्त्राणनिग्रहे ।\nकामं खलु दशग्रीवस्तेजोबलसमन्वितः ।\nभवतां तु समर्थानां न किञ्चिदपि दुष्करम् ॥४-५९-२७॥",
        "index": 27,
        "shloka_num": 27
    },
    {
        "text": "तदलं कालसङ्गेन क्रियतां बुद्धिनिश्चयः ।\nनहि कर्मसु सज्जन्ते बुद्धिमन्तो भवद्विधाः ॥४-५९-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुपार्श्ववचनानुवादः नाम एकोनषष्ठितमः सर्गः ॥४-५९॥",
        "index": 29,
        "shloka_num": null
    }
]
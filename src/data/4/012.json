[
    {
        "text": "अथ श्रीमद्वाल्मीकीयरामायणे किष्किन्धाकाण्डे सुग्रीवप्रत्ययदानम् नाम द्वादशः सर्गः ॥४-१२॥",
        "index": 0,
        "shloka_num": null
    },
    {
        "text": "एतच्च वचनं श्रुत्वा सुग्रीवस्य सुभाषितम् ।\nप्रत्ययार्थं महातेजा रामो जग्राह कार्मुकम् ॥४-१२-१॥",
        "index": 1,
        "shloka_num": 1
    },
    {
        "text": "स गृहीत्वा धनुर्घोरं शरमेकं च मानदः ।\nसालमुद्दिश्य चिक्षेप पूरयन् स रवैर्दिशः ॥४-१२-२॥",
        "index": 2,
        "shloka_num": 2
    },
    {
        "text": "स विसृष्टो बलवता बाणः स्वर्णपरिष्कृतः ।\nभित्त्वा सालान् गिरिप्रस्थं सप्तं भूमिं विवेश ह ॥४-१२-३॥",
        "index": 3,
        "shloka_num": 3
    },
    {
        "text": "सायकस्तु मुहूर्तेन सालान् भित्त्वा महाजवः ।\nनिष्पत्य च पुनस्तूणं तमेव प्रविवेश ह ॥४-१२-४॥",
        "index": 4,
        "shloka_num": 4
    },
    {
        "text": "तान् दृष्ट्वा सप्त निर्भिन्नान् सालान् वानरपुङ्गवः ।\nरामस्य शरवेगेन विस्मयं परमं गतः ॥४-१२-५॥",
        "index": 5,
        "shloka_num": 5
    },
    {
        "text": "स मूर्ध्ना न्यपतद् भूमौ प्रलम्बीकृतभूषणः ।\nसुग्रीवः परमप्रीतो राघवाय कृताञ्जलिः ॥४-१२-६॥",
        "index": 6,
        "shloka_num": 6
    },
    {
        "text": "इदं चोवाच धर्मज्ञं कर्मणा तेन हर्षितः ।\nरामं सर्वास्त्रविदुषां श्रेष्ठं शूरमवस्थितम् ॥४-१२-७॥",
        "index": 7,
        "shloka_num": 7
    },
    {
        "text": "सेन्द्रानपि सुरान् सर्वांस्त्वं बाणैः पुरुषर्षभ ।\nसमर्थः समरे हन्तुं किं पुनर्वालिनं प्रभो ॥४-१२-८॥",
        "index": 8,
        "shloka_num": 8
    },
    {
        "text": "येन सप्त महासाला गिरिर्भूमिश्च दारिताः ।\nबाणेनैकेन काकुत्स्थ स्थाता ते को रणाग्रतः ॥४-१२-९॥",
        "index": 9,
        "shloka_num": 9
    },
    {
        "text": "अद्य मे विगतः शोकः प्रीतिरद्य परा मम ।\nसुहृदं त्वां समासाद्य महेन्द्रवरुणोपमम् ॥४-१२-१०॥",
        "index": 10,
        "shloka_num": 10
    },
    {
        "text": "तमद्यैव प्रियार्थं मे वैरिणं भ्रातृरूपिणम् ।\nवालिनं जहि काकुत्स्थ मया बद्धोऽयमञ्जलिः ॥४-१२-११॥",
        "index": 11,
        "shloka_num": 11
    },
    {
        "text": "ततो रामः परिष्वज्य सुग्रीवं प्रियदर्शनम् ।\nप्रत्युवाच महाप्राज्ञो लक्ष्मणानुगतं वचः ॥४-१२-१२॥",
        "index": 12,
        "shloka_num": 12
    },
    {
        "text": "अस्माद्गच्छाम किष्किन्धां क्षिप्रं गच्छ त्वमग्रतः ।\nगत्वा चाह्वय सुग्रीव वालिनं भ्रातृगन्धिनम् ॥४-१२-१३॥",
        "index": 13,
        "shloka_num": 13
    },
    {
        "text": "सर्वे ते त्वरितं गत्वा किष्किन्धां वालिनः पुरीम् ।\nवृक्षैरात्मानमावृत्य ह्यतिष्ठन् गहने वने ॥४-१२-१४॥",
        "index": 14,
        "shloka_num": 14
    },
    {
        "text": "सुग्रीवोऽप्यनदद् घोरं वालिनो ह्वानकारणात् ।\nगाढं परिहितो वेगान्नादैर्भिन्दन्निवाम्बरम् ॥४-१२-१५॥",
        "index": 15,
        "shloka_num": 15
    },
    {
        "text": "तं श्रुत्वा निनदं भ्रातुः क्रुद्धो वाली महाबलः ।\nनिष्पपात सुसंरब्धो भास्करोऽस्ततटादिव ॥४-१२-१६॥",
        "index": 16,
        "shloka_num": 16
    },
    {
        "text": "ततः सुतुमुलं युद्धं वालिसुग्रीवयोरभूत् ।\nगगने ग्रहयोर्घोरं बुधाङ्गारकयोरिव ॥४-१२-१७॥",
        "index": 17,
        "shloka_num": 17
    },
    {
        "text": "तलैरशनिकल्पैश्च वज्रकल्पैश्च मुष्टिभिः ।\nजघ्नतुः समरेऽन्योन्यं भ्रातरौ क्रोधमूर्च्छितौ ॥४-१२-१८॥",
        "index": 18,
        "shloka_num": 18
    },
    {
        "text": "ततो रामो धनुष्पाणिस्तावुभौ समुदैक्षत ।\nअन्योन्यसदृशौ वीरावुभौ देवाविवाश्विनौ ॥४-१२-१९॥",
        "index": 19,
        "shloka_num": 19
    },
    {
        "text": "यन्नावगच्छत् सुग्रीवं वालिनं वापि राघवः ।\nततो न कृतवान् बुद्धिं मोक्तुमन्तकरं शरम् ॥४-१२-२०॥",
        "index": 20,
        "shloka_num": 20
    },
    {
        "text": "एतस्मिन्नन्तरे भग्नः सुग्रीवस्तेन वालिना ।\nअपश्यन् राघवं नाथमृष्यमूकं प्रदुद्रुवे ॥४-१२-२१॥",
        "index": 21,
        "shloka_num": 21
    },
    {
        "text": "क्लान्तो रुधिरसिक्ताङ्गः प्रहारैर्जर्जरीकृतः ।\nवालिनाभिद्रुतः क्रोधात् प्रविवेश महावनम् ॥४-१२-२२॥",
        "index": 22,
        "shloka_num": 22
    },
    {
        "text": "तं प्रविष्टं वनं दृष्ट्वा वाली शापभयात् ततः ।\nमुक्तो ह्यसि त्वमित्युक्त्वा स निवृत्तो महाबलः ॥४-१२-२३॥",
        "index": 23,
        "shloka_num": 23
    },
    {
        "text": "राघवोऽपि सह भ्रात्रा सह चैव हनूमता ।\nतदेव वनमागच्छत् सुग्रीवो यत्र वानरः ॥४-१२-२४॥",
        "index": 24,
        "shloka_num": 24
    },
    {
        "text": "तं समीक्ष्यागतं रामं सुग्रीवः सहलक्ष्मणम् ।\nह्रीमान् दीनमुवाचेदं वसुधामवलोकयन् ॥४-१२-२५॥",
        "index": 25,
        "shloka_num": 25
    },
    {
        "text": "आह्वयस्वेति मामुक्त्वा दर्शयित्वा च विक्रमम् ।\nवैरिणा घातयित्वा च किमिदानीं त्वया कृतम् ॥४-१२-२६॥",
        "index": 26,
        "shloka_num": 26
    },
    {
        "text": "तामेव वेलां वक्तव्यं त्वया राघव तत्त्वतः ।\nवालिनं न निहन्मीति ततो नाहमितो व्रजे ॥४-१२-२७॥",
        "index": 27,
        "shloka_num": 27
    },
    {
        "text": "तस्य चैवं ब्रुवाणस्य सुग्रीवस्य महात्मनः ।\nकरुणं दीनया वाचा राघवः पुनरब्रवीत् ॥४-१२-२८॥",
        "index": 28,
        "shloka_num": 28
    },
    {
        "text": "सुग्रीव श्रूयतां तात क्रोधश्च व्यपनीयताम् ।\nकारणं येन बाणोऽयं स मया न विसर्जितः ॥४-१२-२९॥",
        "index": 29,
        "shloka_num": 29
    },
    {
        "text": "अलङ्कारेण वेषेण प्रमाणेन गतेन च ।\nत्वं च सुग्रीव वाली च सदृशौ स्थः परस्परम् ॥४-१२-३०॥",
        "index": 30,
        "shloka_num": 30
    },
    {
        "text": "स्वरेण वर्चसा चैव प्रेक्षितेन च वानर ।\nविक्रमेण च वाक्यैश्च व्यक्तिं वां नोपलक्षये ॥४-१२-३१॥",
        "index": 31,
        "shloka_num": 31
    },
    {
        "text": "ततोऽहं रूपसादृश्यान्मोहितो वानरोत्तम ।\nनोत्सृजामि महावेगं शरं शत्रुनिबर्हणम् ॥४-१२-३२॥",
        "index": 32,
        "shloka_num": 32
    },
    {
        "text": "जीवितान्तकरं घोरं सादृश्यात् तु विशङ्कितः ।\nमूलघातो न नौ स्याद्धि द्वयोरिति कृतो मया ॥४-१२-३३॥",
        "index": 33,
        "shloka_num": 33
    },
    {
        "text": "त्वयि वीर विपन्ने हि अज्ञानाल्लाघवान्मया ।\nमौढ्यं च मम बाल्यं च ख्यापितं स्यात् कपीश्वर ॥४-१२-३४॥",
        "index": 34,
        "shloka_num": 34
    },
    {
        "text": "दत्ताभयवधो नाम पातकं महदद्भुतम् ।\nअहं च लक्ष्मणश्चैव सीता च वरवर्णिनी ॥४-१२-३५॥",
        "index": 35,
        "shloka_num": 35
    },
    {
        "text": "त्वदधीना वयं सर्वे वनेऽस्मिन् शरणं भवान् ।\nतस्माद् युध्यस्व भूयस्त्वं मा माशङ्कीश्च वानर ॥४-१२-३६॥",
        "index": 36,
        "shloka_num": 36
    },
    {
        "text": "एतन्मुहूर्ते तु मया पश्य वालिनमाहवे ।\nनिरस्तमिषुणैकेन चेष्टमानं महीतले ॥४-१२-३७॥",
        "index": 37,
        "shloka_num": 37
    },
    {
        "text": "अभिज्ञानं कुरुष्व त्वमात्मनो वानरेश्वर ।\nयेन त्वामभिजानीयां द्वन्द्वयुद्धमुपागतम् ॥४-१२-३८॥",
        "index": 38,
        "shloka_num": 38
    },
    {
        "text": "गजपुष्पीमिमां फुल्लामुत्पाट्य शुभलक्षणाम् ।\nकुरु लक्ष्मण कण्ठेऽस्य सुग्रीवस्य महात्मनः ॥४-१२-३९॥",
        "index": 39,
        "shloka_num": 39
    },
    {
        "text": "ततो गिरितटे जातामुत्पाट्य कुसुमायुताम् ।\nलक्ष्मणो गजपुष्पीं तां तस्य कण्ठे व्यसर्जयत् ॥४-१२-४०॥",
        "index": 40,
        "shloka_num": 40
    },
    {
        "text": "स तया शुशुभे श्रीमाँल्लतया कण्ठसक्तया ।\nमालयेव बलाकानां ससन्ध्य इव तोयदः ॥४-१२-४१॥",
        "index": 41,
        "shloka_num": 41
    },
    {
        "text": "विभ्राजमानो वपुषा रामवाक्यसमाहितः ।\nजगाम सह रामेण किष्किन्धां पुनराप सः ॥४-१२-४२॥",
        "index": 42,
        "shloka_num": 42
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे सुग्रीवप्रत्ययदानम् नाम द्वादशः सर्गः ॥४-१२॥",
        "index": 43,
        "shloka_num": null
    }
]
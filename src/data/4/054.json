[
    {
        "text": "अथ श्रीमद्वाल्मीकीयरामायणे किष्किन्धाकाण्डे हनूमद्भेदनम् नाम चतुःपञ्चाशः सर्गः ॥४-५४॥",
        "index": 0,
        "shloka_num": null
    },
    {
        "text": "तथा ब्रुवति तारे तु ताराधिपतिवर्चसि ।\nअथ मेने हृतं राज्यं हनूमानङ्गदेन तत् ॥४-५४-१॥",
        "index": 1,
        "shloka_num": 1
    },
    {
        "text": "बुद्ध्या ह्यष्टाङ्गया युक्तं चतुर्बलसमन्वितम् ।\nचतुर्दशगुणं मेने हनूमान् वालिनः सुतम् ॥४-५४-२॥",
        "index": 2,
        "shloka_num": 2
    },
    {
        "text": "आपूर्यमाणं शश्वच्च तेजोबलपराक्रमैः ।\nशशिनं शुक्लपक्षादौ वर्धमानमिव श्रिया ॥४-५४-३॥",
        "index": 3,
        "shloka_num": 3
    },
    {
        "text": "बृहस्पतिसमं बुद्ध्या विक्रमे सदृशं पितुः ।\nशुश्रूषमाणं तारस्य शुक्रस्येव पुरन्दरम् ॥४-५४-४॥",
        "index": 4,
        "shloka_num": 4
    },
    {
        "text": "भर्तुरर्थे परिश्रान्तं सर्वशास्त्रविशारदः ।\nअभिसन्धातुमारेभे हनूमानङ्गदं ततः ॥४-५४-५॥",
        "index": 5,
        "shloka_num": 5
    },
    {
        "text": "स चतुर्णामुपायानां तृतीयमुपवर्णयन् ।\nभेदयामास तान् सर्वान् वानरान् वाक्यसम्पदा ॥४-५४-६॥",
        "index": 6,
        "shloka_num": 6
    },
    {
        "text": "तेषु सर्वेषु भिन्नेषु ततोऽभीषयदङ्गदम् ।\nभीषणैर्विविधैर्वाक्यैः कोपोपायसमन्वितैः ॥४-५४-७॥",
        "index": 7,
        "shloka_num": 7
    },
    {
        "text": "त्वं समर्थतरः पित्रा युद्धे तारेय वै ध्रुवम् ।\nदृढं धारयितुं शक्तः कपिराज्यं यथा पिता ॥४-५४-८॥",
        "index": 8,
        "shloka_num": 8
    },
    {
        "text": "नित्यमस्थिरचित्ता हि कपयो हरिपुङ्गव ।\nनाज्ञाप्यं विषहिष्यन्ति पुत्रदारं विना त्वया ॥४-५४-९॥",
        "index": 9,
        "shloka_num": 9
    },
    {
        "text": "त्वां नैते ह्यनुरञ्जेयुः प्रत्यक्षं प्रवदामि ते ।\nयथायं जाम्बवान् नीलः सुहोत्रश्च महाकपिः ॥४-५४-१०॥",
        "index": 10,
        "shloka_num": 10
    },
    {
        "text": "नह्यहं ते इमे सर्वे सामदानादिभिर्गुणैः ।\nदण्डेन न त्वया शक्याः सुग्रीवादपकर्षितुम् ॥४-५४-११॥",
        "index": 11,
        "shloka_num": 11
    },
    {
        "text": "विगृह्यासनमप्याहुर्दुर्बलेन बलीयसा ।\nआत्मरक्षाकरस्तस्मान्न विगृह्णीत दुर्बलः ॥४-५४-१२॥",
        "index": 12,
        "shloka_num": 12
    },
    {
        "text": "यां चेमां मन्यसे धात्रीमेतद् बिलमिति श्रुतम् ।\nएतल्लक्ष्मणबाणानामीषत् कार्यं विदारणम् ॥४-५४-१३॥",
        "index": 13,
        "shloka_num": 13
    },
    {
        "text": "स्वल्पं हि कृतमिन्द्रेण क्षिपता ह्यशनिं पुरा ।\nलक्ष्मणो निशितैर्बाणैर्भिन्द्यात् पत्रपुटं यथा ॥४-५४-१४॥",
        "index": 14,
        "shloka_num": 14
    },
    {
        "text": "लक्ष्मणस्य च नाराचा बहवः सन्ति तद्विधाः ।\nवज्राशनिसमस्पर्शा गिरीणामपि दारकाः ॥४-५४-१५॥",
        "index": 15,
        "shloka_num": 15
    },
    {
        "text": "अवस्थानं यदैव त्वमासिष्यसि परन्तप ।\nतदैव हरयः सर्वे त्यक्ष्यन्ति कृतनिश्चयाः ॥४-५४-१६॥",
        "index": 16,
        "shloka_num": 16
    },
    {
        "text": "स्मरन्तः पुत्रदाराणां नित्योद्विग्ना बुभुक्षिताः ।\nखेदिता दुःखशय्याभिस्त्वां करिष्यन्ति पृष्ठतः ॥४-५४-१७॥",
        "index": 17,
        "shloka_num": 17
    },
    {
        "text": "स त्वं हीनः सुहृद्भिश्च हितकामैश्च बन्धुभिः ।\nतृणादपि भृशोद्विग्नः स्पन्दमानाद् भविष्यसि ॥४-५४-१८॥",
        "index": 18,
        "shloka_num": 18
    },
    {
        "text": "न च जातु न हिंस्युस्त्वां घोरा लक्ष्मणसायकाः ।\nअपवृत्तं जिघांसन्तो महावेगा दुरासदाः ॥४-५४-१९॥",
        "index": 19,
        "shloka_num": 19
    },
    {
        "text": "अस्माभिस्तु गतं सार्धं विनीतवदुपस्थितम् ।\nआनुपूर्व्यात्तु सुग्रीवो राज्ये त्वां स्थापयिष्यति ॥४-५४-२०॥",
        "index": 20,
        "shloka_num": 20
    },
    {
        "text": "धर्मराजः पितृव्यस्ते प्रीतिकामो दृढव्रतः ।\nशुचिः सत्यप्रतिज्ञश्च स त्वां जातु न नाशयेत् ॥४-५४-२१॥",
        "index": 21,
        "shloka_num": 21
    },
    {
        "text": "प्रियकामश्च ते मातुस्तदर्थं चास्य जीवितम् ।\nतस्यापत्यं च नास्त्यन्यत् तस्मादङ्गद गम्यताम् ॥४-५४-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे हनूमद्भेदनम् नाम चतुःपञ्चाशः सर्गः ॥४-५४॥",
        "index": 23,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे रामविप्रलम्भावेशः नाम प्रथमः सर्गः ॥४-१॥",
        "index": 0,
        "shloka_num": null
    },
    {
        "text": "स तां पुष्करिणीं गत्वा पद्मोत्पलझषाकुलाम् ।\nरामः सौमित्रिसहितो विललापाकुलेन्द्रियः ॥४-१-१॥",
        "index": 1,
        "shloka_num": 1
    },
    {
        "text": "तत्र दृष्ट्वैव तां हर्षादिन्द्रियाणि चकम्पिरे ।\nस कामवशमापन्नः सौमित्रिमिदमब्रवीत् ॥४-१-२॥",
        "index": 2,
        "shloka_num": 2
    },
    {
        "text": "सौमित्रे शोभते पम्पा वैदूर्यविमलोदका ।\nफुल्लपद्मोत्पलवती शोभिता विविधैर्द्रुमैः ॥४-१-३॥",
        "index": 3,
        "shloka_num": 3
    },
    {
        "text": "सौमित्रे पश्य पम्पायाः काननं शुभदर्शनम् ।\nयत्र राजन्ति शैला वा द्रुमाः सशिखरा इव ॥४-१-४॥",
        "index": 4,
        "shloka_num": 4
    },
    {
        "text": "मां तु शोकाभिसन्तप्तमाधयः पीडयन्ति वै ।\nभरतस्य च दुःखेन वैदेह्या हरणेन च ॥४-१-५॥",
        "index": 5,
        "shloka_num": 5
    },
    {
        "text": "शोकार्तस्यापि मे पम्पा शोभते चित्रकानना ।\nव्यवकीर्णा बहुविधैः पुष्पैः शीतोदका शिवा ॥४-१-६॥",
        "index": 6,
        "shloka_num": 6
    },
    {
        "text": "नलिनैरपि सञ्छन्ना ह्यत्यर्थशुभदर्शना ।\nसर्पव्यालानुचरिता मृगद्विजसमाकुला ॥४-१-७॥",
        "index": 7,
        "shloka_num": 7
    },
    {
        "text": "अधिकं प्रविभात्येतन्नीलपीतं तु शाद्वलम् ।\nद्रुमाणां विविधैः पुष्पैः परिस्तोमैरिवार्पितम् ॥४-१-८॥",
        "index": 8,
        "shloka_num": 8
    },
    {
        "text": "पुष्पभारसमृद्धानि शिखराणि समन्ततः ।\nलताभिः पुष्पिताग्राभिरुपगूढानि सर्वतः ॥४-१-९॥",
        "index": 9,
        "shloka_num": 9
    },
    {
        "text": "सुखानिलोऽयं सौमित्रे कालः प्रचुरमन्मथः ।\nगन्धवान् सुरभिर्मासो जातपुष्पफलद्रुमः ॥४-१-१०॥",
        "index": 10,
        "shloka_num": 10
    },
    {
        "text": "पश्य रूपाणि सौमित्रे वनानां पुष्पशालिनाम् ।\nसृजतां पुष्पवर्षाणि वर्षं तोयमुचामिव ॥४-१-११॥",
        "index": 11,
        "shloka_num": 11
    },
    {
        "text": "प्रस्तरेषु च रम्येषु विविधाः काननद्रुमाः ।\nवायुवेगप्रचलिताः पुष्पैरवकिरन्ति गाम् ॥४-१-१२॥",
        "index": 12,
        "shloka_num": 12
    },
    {
        "text": "पतितैः पतमानैश्च पादपस्थैश्च मारुतः ।\nकुसुमैः पश्य सौमित्रे क्रीडतीव समन्ततः ॥४-१-१३॥",
        "index": 13,
        "shloka_num": 13
    },
    {
        "text": "विक्षिपन् विविधाः शाखां नगानां कुसुमोत्कटाः ।\nमारुतश्चलितस्थानैः षट्पदैरनुगीयते ॥४-१-१४॥",
        "index": 14,
        "shloka_num": 14
    },
    {
        "text": "मत्तकोकिलसन्नादैर्नर्तयन्निव पादपान् ।\nशैलकन्दर निष्क्रान्तः प्रगीत इव चानिलः ॥४-१-१५॥",
        "index": 15,
        "shloka_num": 15
    },
    {
        "text": "तेन विक्षिपतात्यर्थं पवनेन समन्ततः ।\nअमी संसक्तशाखाग्रा ग्रथिता इव पादपाः ॥४-१-१६॥",
        "index": 16,
        "shloka_num": 16
    },
    {
        "text": "स एव सुखसंस्पर्शो वाति चन्दनशीतलः ।\nगन्धमभ्यवहन् पुण्यं श्रमापनयनोऽनिलः ॥४-१-१७॥",
        "index": 17,
        "shloka_num": 17
    },
    {
        "text": "अमी पवनविक्षिप्ता विनदन्तीव पादपाः ।\nषट्पदैरनुकूजद्भिर्वनेषु मधुगन्धिषु ॥४-१-१८॥",
        "index": 18,
        "shloka_num": 18
    },
    {
        "text": "गिरिप्रस्थेषु रम्येषु पुष्पवद्भिर्मनोरमैः ।\nसंसक्तशिखराः शैला विराजन्ति महाद्रुमैः ॥४-१-१९॥",
        "index": 19,
        "shloka_num": 19
    },
    {
        "text": "पुष्पसञ्छन्नशिखरा मारुतोत्क्षेपचञ्चलाः ।\nअमी मधुकरोत्तंसाः प्रगीता इव पादपाः ॥४-१-२०॥",
        "index": 20,
        "shloka_num": 20
    },
    {
        "text": "सुपुष्पितांस्तु पश्यैतान् कर्णिकारान् समन्ततः ।\nहाटकप्रतिसञ्छन्नान् नरान् पीताम्बरानिव ॥४-१-२१॥",
        "index": 21,
        "shloka_num": 21
    },
    {
        "text": "अयं वसन्तः सौमित्रे नानाविहगनादितः ।\nसीतया विप्रहीणस्य शोकसन्दीपनो मम ॥४-१-२२॥",
        "index": 22,
        "shloka_num": 22
    },
    {
        "text": "मां हि शोकसमाक्रान्तं सन्तापयति मन्मथः ।\nहृष्टं प्रवदमानश्च समाह्वयति कोकिलः ॥४-१-२३॥",
        "index": 23,
        "shloka_num": 23
    },
    {
        "text": "एष दात्यूहको हृष्टो रम्ये मां वननिर्झरे ।\nप्रणदन्मन्मथाविष्टं शोचयिष्यति लक्ष्मण ॥४-१-२४॥",
        "index": 24,
        "shloka_num": 24
    },
    {
        "text": "श्रुत्वैतस्य पुरा शब्दमाश्रमस्था मम प्रिया ।\nमामाहूय प्रमुदिताः परमं प्रत्यनन्दत ॥४-१-२५॥",
        "index": 25,
        "shloka_num": 25
    },
    {
        "text": "एवं विचित्राः पतगा नानारावविराविणः ।\nवृक्षगुल्मलताः पश्य सम्पतन्ति समन्ततः ॥४-१-२६॥",
        "index": 26,
        "shloka_num": 26
    },
    {
        "text": "विमिश्रा विहगाः पुम्भिरात्मव्यूहाभिनन्दिताः ।\nभृङ्गराजप्रमुदिताः सौमित्रे मधुरस्वराः ॥४-१-२७॥",
        "index": 27,
        "shloka_num": 27
    },
    {
        "text": "अस्याः कूले प्रमुदिताः सङ्घशः शकुनास्त्विह ।\nदात्यूहरतिविक्रन्दैः पुंस्कोकिलरुतैरपि ॥४-१-२८॥",
        "index": 28,
        "shloka_num": 28
    },
    {
        "text": "स्वनन्ति पादपाश्चेमे ममानङ्गप्रदीपकाः ।\nअशोकस्तबकाङ्गारः षट्पदस्वननिःस्वनः ॥४-१-२९॥",
        "index": 29,
        "shloka_num": 29
    },
    {
        "text": "मां हि पल्लवताम्रार्चिर्वसन्ताग्निः प्रधक्ष्यति ।\nनहि तां सूक्ष्मपक्ष्माक्षीं सुकेशीं मृदुभाषिणीम् ॥४-१-३०॥",
        "index": 30,
        "shloka_num": 30
    },
    {
        "text": "अपश्यतो मे सौमित्रे जीवितेऽस्ति प्रयोजनम् ।\nअयं हि रुचिरस्तस्याः कालो रुचिरकाननः ॥४-१-३१॥",
        "index": 31,
        "shloka_num": 31
    },
    {
        "text": "कोकिलाकुलसीमान्तो दयिताया ममानघ ।\nमन्मथायाससम्भूतो वसन्तगुणवर्धितः ॥४-१-३२॥",
        "index": 32,
        "shloka_num": 32
    },
    {
        "text": "अयं मां धक्ष्यति क्षिप्रं शोकाग्निर्नचिरादिव ।\nअपश्यतस्तां वनितां पश्यतो रुचिरान् द्रुमान् ॥४-१-३३॥",
        "index": 33,
        "shloka_num": 33
    },
    {
        "text": "ममायमात्मप्रभवो भूयस्त्वमुपयास्यति ।\nअदृश्यमाना वैदेही शोकं वर्धयतीह मे ॥४-१-३४॥",
        "index": 34,
        "shloka_num": 34
    },
    {
        "text": "दृश्यमानो वसन्तश्च स्वेदसंसर्गदूषकः ।\nमां हि सा मृगशावाक्षी चिन्ताशोकबलात्कृतम् ॥४-१-३५॥",
        "index": 35,
        "shloka_num": 35
    },
    {
        "text": "सन्तापयति सौमित्रे क्रूरश्चैत्रवनानिलः ।\nअमी मयूराः शोभन्ते प्रनृत्यन्तस्ततस्ततः ॥४-१-३६॥",
        "index": 36,
        "shloka_num": 36
    },
    {
        "text": "स्वैः पक्षैः पवनोद्धूतैर्गवाक्षैः स्फाटिकैरिव ।\nशिखिनीभिः परिवृतास्त एते मदमूर्च्छिताः ॥४-१-३७॥",
        "index": 37,
        "shloka_num": 37
    },
    {
        "text": "मन्मथाभिपरीतस्य मम मन्मथवर्धनाः ।\nपश्य लक्ष्मण नृत्यन्तं मयूरमुपनृत्यति ॥४-१-३८॥",
        "index": 38,
        "shloka_num": 38
    },
    {
        "text": "शिखिनी मन्मथार्तैषा भर्तारं गिरिसानुनि ।\nतामेव मनसा रामां मयूरोऽप्यनुधावति ॥४-१-३९॥",
        "index": 39,
        "shloka_num": 39
    },
    {
        "text": "वितत्य रुचिरौ पक्षौ रुतैरुपहसन्निव ।\nमयूरस्य वने नूनं रक्षसा न हृता प्रिया ॥४-१-४०॥",
        "index": 40,
        "shloka_num": 40
    },
    {
        "text": "तस्मान्नृत्यति रम्येषु वनेषु सह कान्तया ।\nमम त्वयं विना वासः पुष्पमासे सुदुःसहः ॥४-१-४१॥",
        "index": 41,
        "shloka_num": 41
    },
    {
        "text": "पश्य लक्ष्मण संरागस्तिर्यग्योनिगतेष्वपि ।\nयदेषा शिखिनी कामाद् भर्तारमभिवर्तते ॥४-१-४२॥",
        "index": 42,
        "shloka_num": 42
    },
    {
        "text": "ममाप्येवं विशालाक्षी जानकी जातसम्भ्रमा ।\nमदनेनाभिवर्तेत यदि नापहृता भवेत् ॥४-१-४३॥",
        "index": 43,
        "shloka_num": 43
    },
    {
        "text": "पश्य लक्ष्मण पुष्पाणि निष्फलानि भवन्ति मे ।\nपुष्पभारसमृद्धानां वनानां शिशिरात्यये ॥४-१-४४॥",
        "index": 44,
        "shloka_num": 44
    },
    {
        "text": "रुचिराण्यपि पुष्पाणि पादपानामतिश्रिया ।\nनिष्फलानि महीं यान्ति समं मधुकरोत्करैः ॥४-१-४५॥",
        "index": 45,
        "shloka_num": 45
    },
    {
        "text": "नदन्ति कामं शकुना मुदिताः सङ्घशः कलम् ।\nआह्वयन्त इवान्योन्यं कामोन्मादकरा मम ॥४-१-४६॥",
        "index": 46,
        "shloka_num": 46
    },
    {
        "text": "वसन्तो यदि तत्रापि यत्र मे वसति प्रिया ।\nनूनं परवशा सीता सापि शोचत्यहं यथा ॥४-१-४७॥",
        "index": 47,
        "shloka_num": 47
    },
    {
        "text": "नूनं न तु वसन्तस्तं देशं स्पृशति यत्र सा ।\nकथं ह्यसितपद्माक्षी वर्तयेत् सा मया विना ॥४-१-४८॥",
        "index": 48,
        "shloka_num": 48
    },
    {
        "text": "अथवा वर्तते तत्र वसन्तो यत्र मे प्रिया ।\nकिं करिष्यति सुश्रोणी सा तु निर्भर्त्सिता परैः ॥४-१-४९॥",
        "index": 49,
        "shloka_num": 49
    },
    {
        "text": "श्यामा पद्मपलाशाक्षी मृदुभाषा च मे प्रिया ।\nनूनं वसन्तमासाद्य परित्यक्ष्यति जीवितम् ॥४-१-५०॥",
        "index": 50,
        "shloka_num": 50
    },
    {
        "text": "दृढं हि हृदये बुद्धिर्मम सम्परिवर्तते ।\nनालं वर्तयितुं सीता साध्वी मद्विरहं गता ॥४-१-५१॥",
        "index": 51,
        "shloka_num": 51
    },
    {
        "text": "मयि भावो हि वैदेह्यास्तत्त्वतो विनिवेशितः ।\nममापि भावः सीतायां सर्वथा विनिवेशितः ॥४-१-५२॥",
        "index": 52,
        "shloka_num": 52
    },
    {
        "text": "एष पुष्पवहो वायुः सुखस्पर्शो हिमावहः ।\nतां विचिन्तयतः कान्तां पावकप्रतिमो मम ॥४-१-५३॥",
        "index": 53,
        "shloka_num": 53
    },
    {
        "text": "सदा सुखमहं मन्ये यं पुरा सह सीतया ।\nमारुतः स विना सीतां शोकसञ्जननो मम ॥४-१-५४॥",
        "index": 54,
        "shloka_num": 54
    },
    {
        "text": "तां विनाथ विहङ्गोऽसौ पक्षी प्रणदितस्तदा ।\nवायसः पादपगतः प्रहृष्टमभिकूजति ॥४-१-५५॥",
        "index": 55,
        "shloka_num": 55
    },
    {
        "text": "एष वै तत्र वैदेह्या विहगः प्रतिहारकः ।\nपक्षी मां तु विशालाक्ष्याः समीपमुपनेष्यति ॥४-१-५६॥",
        "index": 56,
        "shloka_num": 56
    },
    {
        "text": "पश्य लक्ष्मण सन्नादं वने मदविवर्धनम् ।\nपुष्पिताग्रेषु वृक्षेषु द्विजानामवकूजताम् ॥४-१-५७॥",
        "index": 57,
        "shloka_num": 57
    },
    {
        "text": "विक्षिप्तां पवनेनैतामसौ तिलकमञ्जरीम् ।\nषट्पदः सहसाभ्येति मदोद्धूतामिव प्रियाम् ॥४-१-५८॥",
        "index": 58,
        "shloka_num": 58
    },
    {
        "text": "कामिनामयमत्यन्तमशोकः शोकवर्धनः ।\nस्तबकैः पवनोत्क्षिप्तैस्तर्जयन्निव मां स्थितः ॥४-१-५९॥",
        "index": 59,
        "shloka_num": 59
    },
    {
        "text": "अमी लक्ष्मण दृश्यन्ते चूताः कुसुमशालिनः ।\nविभ्रमोत्सिक्तमनसः साङ्गरागा नरा इव ॥४-१-६०॥",
        "index": 60,
        "shloka_num": 60
    },
    {
        "text": "सौमित्रे पश्य पम्पायाश्चित्रासु वनराजिषु ।\nकिन्नरा नरशार्दूल विचरन्ति यतस्ततः ॥४-१-६१॥",
        "index": 61,
        "shloka_num": 61
    },
    {
        "text": "इमानि शुभगन्धीनि पश्य लक्ष्मण सर्वशः ।\nनलिनानि प्रकाशन्ते जले तरुणसूर्यवत् ॥४-१-६२॥",
        "index": 62,
        "shloka_num": 62
    },
    {
        "text": "एषा प्रसन्नसलिला पद्मनीलोत्पलायुता ।\nहंसकारण्डवाकीर्णा पम्पा सौगन्धिकायुता ॥४-१-६३॥",
        "index": 63,
        "shloka_num": 63
    },
    {
        "text": "जले तरुणसूर्याभैः षट्पदाहतकेसरैः ।\nपङ्कजैः शोभते पम्पा समन्तादभिसंवृता ॥४-१-६४॥",
        "index": 64,
        "shloka_num": 64
    },
    {
        "text": "चक्रवाकयुता नित्यं चित्रप्रस्थवनान्तरा ।\nमातङ्गमृगयूथैश्च शोभते सलिलार्थिभिः ॥४-१-६५॥",
        "index": 65,
        "shloka_num": 65
    },
    {
        "text": "पवनाहतवेगाभिरूर्मिभिर्विमलेऽम्भसि ।\nपङ्कजानि विराजन्ते ताड्यमानानि लक्ष्मण ॥४-१-६६॥",
        "index": 66,
        "shloka_num": 66
    },
    {
        "text": "पद्मपत्रविशालाक्षीं सततं प्रियपङ्कजाम् ।\nअपश्यतो मे वैदेहीं जीवितं नाभिरोचते ॥४-१-६७॥",
        "index": 67,
        "shloka_num": 67
    },
    {
        "text": "अहो कामस्य वामत्वं यो गतामपि दुर्लभाम् ।\nस्मारयिष्यति कल्याणीं कल्याणतरवादिनीम् ॥४-१-६८॥",
        "index": 68,
        "shloka_num": 68
    },
    {
        "text": "शक्यो धारयितुं कामो भवेदभ्यागतो मया ।\nयदि भूयो वसन्तो मां न हन्यात् पुष्पितद्रुमः ॥४-१-६९॥",
        "index": 69,
        "shloka_num": 69
    },
    {
        "text": "यानि स्म रमणीयानि तया सह भवन्ति मे ।\nतान्येवारमणीयानि जायन्ते मे तया विना ॥४-१-७०॥",
        "index": 70,
        "shloka_num": 70
    },
    {
        "text": "पद्मकोशपलाशानि द्रष्टुं दृष्टिर्हि मन्यते ।\nसीताया नेत्रकोशाभ्यां सदृशानीति लक्ष्मण ॥४-१-७१॥",
        "index": 71,
        "shloka_num": 71
    },
    {
        "text": "पद्मकेसरसंसृष्टो वृक्षान्तरविनिःसृतः ।\nनिःश्वास इव सीताया वाति वायुर्मनोहरः ॥४-१-७२॥",
        "index": 72,
        "shloka_num": 72
    },
    {
        "text": "सौमित्रे पश्य पम्पाया दक्षिणे गिरिसानुषु ।\nपुष्पितां कर्णिकारस्य यष्टिं परमशोभिताम् ॥४-१-७३॥",
        "index": 73,
        "shloka_num": 73
    },
    {
        "text": "अधिकं शैलराजोऽयं धातुभिस्तु विभूषितः ।\nविचित्रं सृजते रेणुं वायुवेगविघट्टितम् ॥४-१-७४॥",
        "index": 74,
        "shloka_num": 74
    },
    {
        "text": "गिरिप्रस्थास्तु सौमित्रे सर्वतः सम्प्रपुष्पितैः ।\nनिष्पत्रैः सर्वतो रम्यैः प्रदीप्ता इव किंशुकैः ॥४-१-७५॥",
        "index": 75,
        "shloka_num": 75
    },
    {
        "text": "पम्पातीररुहाश्चेमे संसिक्ता मधुगन्धिनः ।\nमालतीमल्लिकापद्मकरवीराश्च पुष्पिताः ॥४-१-७६॥",
        "index": 76,
        "shloka_num": 76
    },
    {
        "text": "केतक्यः सिन्दुवाराश्च वासन्त्यश्च सुपुष्पिताः ।\nमाधव्यो गन्धपूर्णाश्च कुन्दगुल्माश्च सर्वशः ॥४-१-७७॥",
        "index": 77,
        "shloka_num": 77
    },
    {
        "text": "चिरिबिल्वा मधूकाश्च वञ्जुला बकुलास्तथा ।\nचम्पकास्तिलकाश्चैव नागवृक्षाश्च पुष्पिताः ॥४-१-७८॥",
        "index": 78,
        "shloka_num": 78
    },
    {
        "text": "पद्मकाश्चैव शोभन्ते नीलाशोकाश्च पुष्पिताः ।\nलोध्राश्च गिरिपृष्ठेषु सिंहकेसरपिञ्जराः ॥४-१-७९॥",
        "index": 79,
        "shloka_num": 79
    },
    {
        "text": "अङ्कोलाश्च कुरण्टाश्च चूर्णकाः पारिभद्रकाः ।\nचूताः पाटलयश्चापि कोविदाराश्च पुष्पिताः ॥४-१-८०॥",
        "index": 80,
        "shloka_num": 80
    },
    {
        "text": "मुचुकुन्दार्जुनाश्चैव दृश्यन्ते गिरिसानुषु ।\nकेतकोद्दालकाश्चैव शिरीषाः शिंशपा धवाः ॥४-१-८१॥",
        "index": 81,
        "shloka_num": 81
    },
    {
        "text": "शाल्मल्यः किंशुकाश्चैव रक्ताः कुरबकास्तथा ।\nतिनिशा नक्तमालाश्च चन्दनाः स्यन्दनास्तथा ॥४-१-८२॥",
        "index": 82,
        "shloka_num": 82
    },
    {
        "text": "हिन्तालास्तिलकाश्चैव नागवृक्षाश्च पुष्पिताः ।\nपुष्पितान् पुष्पिताग्राभिर्लताभिः परिवेष्टितान् ॥४-१-८३॥",
        "index": 83,
        "shloka_num": 83
    },
    {
        "text": "द्रुमान् पश्येह सौमित्रे पम्पाया रुचिरान् बहून् ।\nवातविक्षिप्तविटपान् यथासन्नान् द्रुमानिमान् ॥४-१-८४॥",
        "index": 84,
        "shloka_num": 84
    },
    {
        "text": "लताः समनुवर्तन्ते मत्ता इव वरस्त्रियः ।\nपादपात् पादपं गच्छन् शैलाच्छैलं वनाद् वनम् ॥४-१-८५॥",
        "index": 85,
        "shloka_num": 85
    },
    {
        "text": "वाति नैकरसास्वादसम्मोदित इवानिलः ।\nकेचित् पर्याप्तकुसुमाः पादपा मधुगन्धिनः ॥४-१-८६॥",
        "index": 86,
        "shloka_num": 86
    },
    {
        "text": "केचिन्मुकुलसंवीताः श्यामवर्णा इवाबभुः ।\nइदं मृष्टमिदं स्वादु प्रफुल्लमिदमित्यपि ॥४-१-८७॥",
        "index": 87,
        "shloka_num": 87
    },
    {
        "text": "रागरक्तो मधुकरः कुसुमेष्वेव लीयते ।\nनिलीय पुनरुत्पत्य सहसान्यत्र गच्छति ।\nमधुलुब्धो मधुकरः पम्पातीरद्रुमेष्वसौ ॥४-१-८८॥",
        "index": 88,
        "shloka_num": 88
    },
    {
        "text": "इयं कुसुमसङ्घातैरुपस्तीर्णा सुखाकृता ।\nस्वयं निपतितैर्भूमिः शयनप्रस्तरैरिव ॥४-१-८९॥",
        "index": 89,
        "shloka_num": 89
    },
    {
        "text": "विविधा विविधैः पुष्पैस्तैरेव नगसानुषु ।\nविस्तीर्णाः पीतरक्ताभाः सौमित्रे प्रस्तराः कृताः ॥४-१-९०॥",
        "index": 90,
        "shloka_num": 90
    },
    {
        "text": "हिमान्ते पश्य सौमित्रे वृक्षाणां पुष्पसम्भवम् ।\nपुष्पमासे हि तरवः सङ्घर्षादिव पुष्पिताः ॥४-१-९१॥",
        "index": 91,
        "shloka_num": 91
    },
    {
        "text": "आह्वयन्त इवान्योन्यं नगाः षट्पदनादिताः ।\nकुसुमोत्तंसविटपाः शोभन्ते बहु लक्ष्मण ॥४-१-९२॥",
        "index": 92,
        "shloka_num": 92
    },
    {
        "text": "एष कारण्डवः पक्षी विगाह्य सलिलं शुभम् ।\nरमते कान्तया सार्धं काममुद्दीपयन्निव ॥४-१-९३॥",
        "index": 93,
        "shloka_num": 93
    },
    {
        "text": "मन्दाकिन्यास्तु यदिदं रूपमेतन्मनोरमम् ।\nस्थाने जगति विख्याता गुणास्तस्या मनोरमाः ॥४-१-९४॥",
        "index": 94,
        "shloka_num": 94
    },
    {
        "text": "यदि दृश्येत सा साध्वी यदि चेह वसेमहि ।\nस्पृहयेयं न शक्राय नायोध्यायै रघूत्तम ॥४-१-९५॥",
        "index": 95,
        "shloka_num": 95
    },
    {
        "text": "न ह्येवं रमणीयेषु शाद्वलेषु तया सह ।\nरमतो मे भवेच्चिन्ता न स्पृहान्येषु वा भवेत् ॥४-१-९६॥",
        "index": 96,
        "shloka_num": 96
    },
    {
        "text": "अमी हि विविधैः पुष्पैस्तरवो विविधच्छदाः ।\nकाननेऽस्मिन् विना कान्तां चिन्तामुत्पादयन्ति मे ॥४-१-९७॥",
        "index": 97,
        "shloka_num": 97
    },
    {
        "text": "पश्य शीतजलां चेमां सौमित्रे पुष्करायुताम् ।\nचक्रवाकानुचरितां कारण्डवनिषेविताम् ॥४-१-९८॥",
        "index": 98,
        "shloka_num": 98
    },
    {
        "text": "प्लवैः क्रौञ्चैश्च सम्पूर्णां महामृगनिषेविताम् ।\nअधिकं शोभते पम्पा विकूजद्भिर्विहङ्गमैः ॥४-१-९९॥",
        "index": 99,
        "shloka_num": 99
    },
    {
        "text": "दीपयन्तीव मे कामं विविधा मुदिता द्विजाः ।\nश्यामां चन्द्रमुखीं स्मृत्वा प्रियां पद्मनिभेक्षणाम् ॥४-१-१००॥",
        "index": 100,
        "shloka_num": 100
    },
    {
        "text": "पश्य सानुषु चित्रेषु मृगीभिः सहितान् मृगान् ।\nमां पुनर्मृगशावाक्ष्या वैदेह्या विरहीकृतम् ।\nव्यथयन्तीव मे चित्तं सञ्चरन्तस्ततस्ततः ॥४-१-१०१॥",
        "index": 101,
        "shloka_num": 101
    },
    {
        "text": "अस्मिन् सानुनि रम्ये हि मत्तद्विजगणाकुले ।\nपश्येयं यदि तां कान्तां ततः स्वस्ति भवेन्मम ॥४-१-१०२॥",
        "index": 102,
        "shloka_num": 102
    },
    {
        "text": "जीवेयं खलु सौमित्रे मया सह सुमध्यमा ।\nसेवेत यदि वैदेही पम्पायाः पवनं शुभम् ॥४-१-१०३॥",
        "index": 103,
        "shloka_num": 103
    },
    {
        "text": "पद्मसौगन्धिकवहं शिवं शोकविनाशनम् ।\nधन्या लक्ष्मण सेवन्ते पम्पाया वनमारुतम् ॥४-१-१०४॥",
        "index": 104,
        "shloka_num": 104
    },
    {
        "text": "श्यामा पद्मपलाशाक्षी प्रिया विरहिता मया ।\nकथं धारयति प्राणान् विवशा जनकात्मजा ॥४-१-१०५॥",
        "index": 105,
        "shloka_num": 105
    },
    {
        "text": "किं नु वक्ष्यामि धर्मज्ञं राजानं सत्यवादिनम् ।\nजनकं पृष्टसीतं तं कुशलं जनसंसदि ॥४-१-१०६॥",
        "index": 106,
        "shloka_num": 106
    },
    {
        "text": "या मामनुगता मन्दं पित्रा प्रस्थापितं वनम् ।\nसीता धर्मं समास्थाय क्व नु सा वर्तते प्रिया ॥४-१-१०७॥",
        "index": 107,
        "shloka_num": 107
    },
    {
        "text": "तया विहीनः कृपणः कथं लक्ष्मण धारये ।\nया मामनुगता राज्याद् भ्रष्टं विहतचेतसम् ॥४-१-१०८॥",
        "index": 108,
        "shloka_num": 108
    },
    {
        "text": "तच्चार्वाञ्चितपद्माक्षं सुगन्धि शुभमव्रणम् ।\nअपश्यतो मुखं तस्याः सीदतीव मतिर्मम ॥४-१-१०९॥",
        "index": 109,
        "shloka_num": 109
    },
    {
        "text": "स्मितहास्यान्तरयुतं गुणवन्मधुरं हितम् ।\nवैदेह्या वाक्यमतुलं कदा श्रोष्यामि लक्ष्मण ॥४-१-११०॥",
        "index": 110,
        "shloka_num": 110
    },
    {
        "text": "प्राप्य दुःखं वने श्यामा मां मन्मथविकर्शितम् ।\nनष्टदुःखेव हृष्टेव साध्वी साध्वभ्यभाषत ॥४-१-१११॥",
        "index": 111,
        "shloka_num": 111
    },
    {
        "text": "किं नु वक्ष्याम्ययोध्यायां कौसल्यां हि नृपात्मज ।\nक्व सा स्नुषेति पृच्छन्तीं कथं चापि मनस्विनीम् ॥४-१-११२॥",
        "index": 112,
        "shloka_num": 112
    },
    {
        "text": "गच्छ लक्ष्मण पश्य त्वं भरतं भ्रातृवत्सलम् ।\nनह्यहं जीवितुं शक्तस्तामृते जनकात्मजाम् ॥४-१-११३॥",
        "index": 113,
        "shloka_num": 113
    },
    {
        "text": "इति रामं महात्मानं विलपन्तमनाथवत् ।\nउवाच लक्ष्मणो भ्राता वचनं युक्तमव्ययम् ॥४-१-११४॥",
        "index": 114,
        "shloka_num": 114
    },
    {
        "text": "संस्तम्भ राम भद्रं ते मा शुचः पुरुषोत्तम ।\nनेदृशानां मतिर्मन्दा भवत्यकलुषात्मनाम् ॥४-१-११५॥",
        "index": 115,
        "shloka_num": 115
    },
    {
        "text": "स्मृत्वा वियोगजं दुःखं त्यज स्नेहं प्रिये जने ।\nअतिस्नेहपरिष्वङ्गाद् वर्तिरार्द्रापि दह्यते ॥४-१-११६॥",
        "index": 116,
        "shloka_num": 116
    },
    {
        "text": "यदि गच्छति पातालं ततोऽभ्यधिकमेव वा ।\nसर्वथा रावणस्तात न भविष्यति राघव ॥४-१-११७॥",
        "index": 117,
        "shloka_num": 117
    },
    {
        "text": "प्रवृत्तिर्लभ्यतां तावत् तस्य पापस्य रक्षसः ।\nततो हास्यति वा सीतां निधनं वा गमिष्यति ॥४-१-११८॥",
        "index": 118,
        "shloka_num": 118
    },
    {
        "text": "यदि याति दितेर्गर्भं रावणं सह सीतया ।\nतत्राप्येनं हनिष्यामि न चेद् दास्यति मैथिलीम् ॥४-१-११९॥",
        "index": 119,
        "shloka_num": 119
    },
    {
        "text": "स्वास्थ्यं भद्रं भजस्वार्य त्यज्यतां कृपणा मतिः ।\nअर्थो हि नष्टकार्यार्थैरयत्नेनाधिगम्यते ॥४-१-१२०॥",
        "index": 120,
        "shloka_num": 120
    },
    {
        "text": "उत्साहो बलवानार्य नास्त्युत्साहात् परं बलम् ।\nसोत्साहस्य हि लोकेषु न किञ्चिदपि दुर्लभम् ॥४-१-१२१॥",
        "index": 121,
        "shloka_num": 121
    },
    {
        "text": "उत्साहवन्तः पुरुषा नावसीदन्ति कर्मसु ।\nउत्साहमात्रमाश्रित्य प्रतिलप्स्याम जानकीम् ॥४-१-१२२॥",
        "index": 122,
        "shloka_num": 122
    },
    {
        "text": "त्यजतां कामवृत्तत्वं शोकं सन्न्यस्य पृष्ठतः ।\nमहात्मानं कृतात्मानमात्मानं नावबुध्यसे ॥४-१-१२३॥",
        "index": 123,
        "shloka_num": 123
    },
    {
        "text": "एवं सम्बोधितस्तेन शोकोपहतचेतनः ।\nत्यज्य शोकं च मोहं च रामो धैर्यमुपागमत् ॥४-१-१२४॥",
        "index": 124,
        "shloka_num": 124
    },
    {
        "text": "सोऽभ्यतिक्रामदव्यग्रस्तामचिन्त्यपराक्रमः ।\nरामः पम्पां सुरुचिरां रम्यां पारिप्लवद्रुमाम् ॥४-१-१२५॥",
        "index": 125,
        "shloka_num": 125
    },
    {
        "text": "निरीक्षमाणः सहसा महात्मा सर्वं वनं निर्झरकन्दरं च ।\nउद्विग्नचेताः सह लक्ष्मणेन विचार्य दुःखोपहतः प्रतस्थे ॥४-१-१२६॥",
        "index": 126,
        "shloka_num": 126
    },
    {
        "text": "तं मत्तमातङ्गविलासगामी गच्छन्तमव्यग्रमना महात्मा ।\nस लक्ष्मणो राघवमिष्टचेष्टो ररक्ष धर्मेण बलेन चैव ॥४-१-१२७॥",
        "index": 127,
        "shloka_num": 127
    },
    {
        "text": "तावृष्यमूकस्य समीपचारी चरन् ददर्शाद्भुतदर्शनीयौ ।\nशाखामृगाणामधिपस्तरस्वी वितत्रसे नैव विचेष्ट चेष्टाम् ॥४-१-१२८॥",
        "index": 128,
        "shloka_num": 128
    },
    {
        "text": "स तौ महात्मा गजमन्दगामी शाखामृगस्तत्र चरंश्चरन्तौ ।\nदृष्ट्वा विषादं परमं जगाम चिन्तापरीतो भयभारभग्नः ॥४-१-१२९॥",
        "index": 129,
        "shloka_num": 129
    },
    {
        "text": "तमाश्रमं पुण्यसुखं शरण्यं सदैव शाखामृगसेवितान्तम् ।\nत्रस्ताश्च दृष्ट्वा हरयोऽभिजग्मुर्महौजसौ राघवलक्ष्मणौ तौ ॥४-१-१३०॥",
        "index": 130,
        "shloka_num": 130
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे रामविप्रलम्भावेशः नाम प्रथमः सर्गः ॥४-१॥",
        "index": 131,
        "shloka_num": null
    }
]
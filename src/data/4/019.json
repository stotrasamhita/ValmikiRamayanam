[
    {
        "text": "अथ श्रीमद्वाल्मीकीयरामायणे किष्किन्धाकाण्डे तारागमनम् नाम एकोनविंशः सर्गः ॥४-१९॥",
        "index": 0,
        "shloka_num": null
    },
    {
        "text": "स वानरमहाराजः शयानः शरपीडितः ।\nप्रत्युक्तो हेतुमद्वाक्यैर्नोत्तरं प्रत्यपद्यत ॥४-१९-१॥",
        "index": 1,
        "shloka_num": 1
    },
    {
        "text": "अश्मभिः परिभिन्नाङ्गः पादपैराहतो भृशम् ।\nरामबाणेन चाक्रान्तो जीवितान्ते मुमोह सः ॥४-१९-२॥",
        "index": 2,
        "shloka_num": 2
    },
    {
        "text": "तं भार्या बाणमोक्षेण रामदत्तेन संयुगे ।\nहतं प्लवगशार्दूलं तारा शुश्राव वालिनम् ॥४-१९-३॥",
        "index": 3,
        "shloka_num": 3
    },
    {
        "text": "सा सपुत्राप्रियं श्रुत्वा वधं भर्तुः सुदारुणम् ।\nनिष्पपात भृशं तस्मादुद्विग्ना गिरिकन्दरात् ॥४-१९-४॥",
        "index": 4,
        "shloka_num": 4
    },
    {
        "text": "ये त्वङ्गदपरीवारा वानरा हि महाबलाः ।\nते सकार्मुकमालोक्य रामं त्रस्ताः प्रदुद्रुवुः ॥४-१९-५॥",
        "index": 5,
        "shloka_num": 5
    },
    {
        "text": "सा ददर्श ततस्त्रस्तान् हरीनापततो द्रुतम् ।\nयूथादेव परिभ्रष्टान् मृगान् निहतयूथपान् ॥४-१९-६॥",
        "index": 6,
        "shloka_num": 6
    },
    {
        "text": "तानुवाच समासाद्य दुःखितान् दुःखिता सती ।\nरामवित्रासितान् सर्वाननुबद्धानिवेषुभिः ॥४-१९-७॥",
        "index": 7,
        "shloka_num": 7
    },
    {
        "text": "वानरा राजसिंहस्य यस्य यूयं पुरःसराः ।\nतं विहाय सुवित्रस्ताः कस्माद् द्रवत दुर्गताः ॥४-१९-८॥",
        "index": 8,
        "shloka_num": 8
    },
    {
        "text": "राज्यहेतोः स चेद् भ्राता भ्रात्रा क्रूरेण पातितः ।\nरामेण प्रहितैर्दूरान्मार्गणैर्दूरपातिभिः ॥४-१९-९॥",
        "index": 9,
        "shloka_num": 9
    },
    {
        "text": "कपिपत्न्या वचः श्रुत्वा कपयः कामरूपिणः ।\nप्राप्तकालमविश्लिष्टमूचुर्वचनमङ्गनाम् ॥४-१९-१०॥",
        "index": 10,
        "shloka_num": 10
    },
    {
        "text": "जीवपुत्रे निवर्तस्व पुत्रं रक्षस्व चाङ्गदम् ।\nअन्तको रामरूपेण हत्वा नयति वालिनम् ॥४-१९-११॥",
        "index": 11,
        "shloka_num": 11
    },
    {
        "text": "क्षिप्तान् वृक्षान् समाविध्य विपुलाश्च तथा शिलाः ।\nवाली वज्रसमैर्बाणैर्वज्रेणेव निपातितः ॥४-१९-१२॥",
        "index": 12,
        "shloka_num": 12
    },
    {
        "text": "अभिभूतमिदं सर्वं विद्रुतं वानरं बलम् ।\nअस्मिन् प्लवगशार्दूले हते शक्रसमप्रभे ॥४-१९-१३॥",
        "index": 13,
        "shloka_num": 13
    },
    {
        "text": "रक्ष्यतां नगरी शूरैरङ्गदश्चाभिषिच्यताम् ।\nपदस्थं वालिनः पुत्रं भजिष्यन्ति प्लवंगमाः ॥४-१९-१४॥",
        "index": 14,
        "shloka_num": 14
    },
    {
        "text": "अथवारुचितं स्थानमिह ते रुचिरानने ।\nआविशन्ति च दुर्गाणि क्षिप्रमद्यैव वानराः ॥४-१९-१५॥",
        "index": 15,
        "shloka_num": 15
    },
    {
        "text": "अभार्याः सहभार्याश्च सन्त्यत्र वनचारिणः ।\nलुब्धेभ्यो विप्रलब्धेभ्यस्तेभ्यो नः सुमहद्भयम् ॥४-१९-१६॥",
        "index": 16,
        "shloka_num": 16
    },
    {
        "text": "अल्पान्तरगतानां तु श्रुत्वा वचनमङ्गना ।\nआत्मनः प्रतिरूपं सा बभाषे चारुहासिनी ॥४-१९-१७॥",
        "index": 17,
        "shloka_num": 17
    },
    {
        "text": "पुत्रेण मम किं कार्यं राज्येनापि किमात्मना ।\nकपिसिंहे महाभागे तस्मिन् भर्तरि नश्यति ॥४-१९-१८॥",
        "index": 18,
        "shloka_num": 18
    },
    {
        "text": "पादमूलं गमिष्यामि तस्यैवाहं महात्मनः ।\nयोऽसौ रामप्रयुक्तेन शरेण विनिपातितः ॥४-१९-१९॥",
        "index": 19,
        "shloka_num": 19
    },
    {
        "text": "एवमुक्त्वा प्रदुद्राव रुदती शोकमूर्च्छिता ।\nशिरश्चोरश्च बाहुभ्यां दुःखेन समभिघ्नती ॥४-१९-२०॥",
        "index": 20,
        "shloka_num": 20
    },
    {
        "text": "सा व्रजन्ती ददर्शाथ पतिं निपतितं भुवि ।\nहन्तारं दानवेन्द्राणां समरेष्वनिवर्तिनाम् ॥४-१९-२१॥",
        "index": 21,
        "shloka_num": 21
    },
    {
        "text": "क्षेप्तारं पर्वतेन्द्राणां वज्राणामिव वासवम् ।\nमहावातसमाविष्टं महामेघौघनिःस्वनम् ॥४-१९-२२॥",
        "index": 22,
        "shloka_num": 22
    },
    {
        "text": "शक्रतुल्यपराक्रान्तं वृष्ट्वेवोपरतं घनम् ।\nनर्दन्तं नर्दतां भीमं शूरं शूरेण पातितम् ।\nशार्दूलेनामिषस्यार्थे मृगराजमिवाहतम् ॥४-१९-२३॥",
        "index": 23,
        "shloka_num": 23
    },
    {
        "text": "अर्चितं सर्वलोकस्य सपताकं सवेदिकम् ।\nनागहेतोः सुपर्णेन चैत्यमुन्मथितं यथा ॥४-१९-२४॥",
        "index": 24,
        "shloka_num": 24
    },
    {
        "text": "अवष्टभ्यावतिष्ठन्तं ददर्श धनुरूर्जितम् ।\nरामं रामानुजं चैव भर्तुश्चैव तथानुजम् ॥४-१९-२५॥",
        "index": 25,
        "shloka_num": 25
    },
    {
        "text": "तानतीत्य समासाद्य भर्तारं निहतं रणे ।\nसमीक्ष्य व्यथिता भूमौ सम्भ्रान्ता निपपात ह ॥४-१९-२६॥",
        "index": 26,
        "shloka_num": 26
    },
    {
        "text": "सुप्तेव पुनरुत्थाय आर्यपुत्रेति वादिनी ।\nरुरोद सा पतिं दृष्ट्वा संवीतं मृत्युदामभिः ॥४-१९-२७॥",
        "index": 27,
        "shloka_num": 27
    },
    {
        "text": "तामवेक्ष्य तु सुग्रीवः क्रोशन्तीं कुररीमिव ।\nविषादमगमत् कष्टं दृष्ट्वा चाङ्गदमागतम् ॥४-१९-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे तारागमनम् नाम एकोनविंशः सर्गः ॥४-१९॥",
        "index": 29,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे शरद्वर्णनम् नाम त्रिंशः सर्गः ॥४-३०॥",
        "index": 0,
        "shloka_num": null
    },
    {
        "text": "गृहं प्रविष्टे सुग्रीवे विमुक्ते गगने घनैः ।\nवर्षरात्रे स्थितो रामः कामशोकाभिपीडितः ॥४-३०-१॥",
        "index": 1,
        "shloka_num": 1
    },
    {
        "text": "पाण्डुरं गगनं दृष्ट्वा विमलं चन्द्रमण्डलम् ।\nशारदीं रजनीं चैव दृष्ट्वा ज्योत्स्नानुलेपनाम् ॥४-३०-२॥",
        "index": 2,
        "shloka_num": 2
    },
    {
        "text": "कामवृत्तं च सुग्रीवं नष्टां च जनकात्मजाम् ।\nदृष्ट्वा कालमतीतं च मुमोह परमातुरः ॥४-३०-३॥",
        "index": 3,
        "shloka_num": 3
    },
    {
        "text": "स तु संज्ञामुपागम्य मुहूर्तान्मतिमान् नृपः ।\nमनःस्थामपि वैदेहीं चिन्तयामास राघवः ॥४-३०-४॥",
        "index": 4,
        "shloka_num": 4
    },
    {
        "text": "दृष्ट्वा च विमलं व्योम गतविद्युद्बलाहकम् ।\nसारसारावसङ्घुष्टं विललापार्तया गिरा ॥४-३०-५॥",
        "index": 5,
        "shloka_num": 5
    },
    {
        "text": "आसीनः पर्वतस्याग्रे हेमधातुविभूषिते ।\nशारदं गगनं दृष्ट्वा जगाम मनसा प्रियाम् ॥४-३०-६॥",
        "index": 6,
        "shloka_num": 6
    },
    {
        "text": "सारसारावसन्नादैः सारसारावनादिनी ।\nयाऽऽश्रमे रमते बाला साद्य मे रमते कथम् ॥४-३०-७॥",
        "index": 7,
        "shloka_num": 7
    },
    {
        "text": "पुष्पितांश्चासनान् दृष्ट्वा काञ्चनानिव निर्मलान् ।\nकथं सा रमते बाला पश्यन्ती मामपश्यती ॥४-३०-८॥",
        "index": 8,
        "shloka_num": 8
    },
    {
        "text": "या पुरा कलहंसानां कलेन कलभाषिणी ।\nबुध्यते चारुसर्वाङ्गी साद्य मे रमते कथम् ॥४-३०-९॥",
        "index": 9,
        "shloka_num": 9
    },
    {
        "text": "निःस्वनं चक्रवाकानां निशम्य सहचारिणाम् ।\nपुण्डरीकविशालाक्षी कथमेषा भविष्यति ॥४-३०-१०॥",
        "index": 10,
        "shloka_num": 10
    },
    {
        "text": "सरांसि सरितो वापीः काननानि वनानि च ।\nतां विना मृगशावाक्षीं चरन्नाद्य सुखं लभे ॥४-३०-११॥",
        "index": 11,
        "shloka_num": 11
    },
    {
        "text": "अपि तां मद्वियोगाच्च सौकुमार्याच्च भामिनीम् ।\nसुदूरं पीडयेत् कामः शरद्गुणनिरन्तरः ॥४-३०-१२॥",
        "index": 12,
        "shloka_num": 12
    },
    {
        "text": "एवमादि नरश्रेष्ठो विललाप नृपात्मजः ।\nविहङ्ग इव सारङ्गः सलिलं त्रिदशेश्वरात् ॥४-३०-१३॥",
        "index": 13,
        "shloka_num": 13
    },
    {
        "text": "ततश्चञ्चूर्य रम्येषु फलार्थी गिरिसानुषु ।\nददर्श पर्युपावृत्तो लक्ष्मीवाँल्लक्ष्मणोऽग्रजम् ॥४-३०-१४॥",
        "index": 14,
        "shloka_num": 14
    },
    {
        "text": "स चिन्तया दुस्सहया परीतं विसंज्ञमेकं विजने मनस्वी ।\nभ्रातुर्विषादात् त्वरितोऽतिदीनः समीक्ष्य सौमित्रिरुवाच दीनम् ॥४-३०-१५॥",
        "index": 15,
        "shloka_num": 15
    },
    {
        "text": "किमार्य कामस्य वशङ्गतेन किमात्मपौरुष्यपराभवेन ।\nअयं ह्रिया संह्रियते समाधिः किमत्र योगेन निवर्तते न ॥४-३०-१६॥",
        "index": 16,
        "shloka_num": 16
    },
    {
        "text": "क्रियाभियोगं मनसः प्रसादं समाधियोगानुगतं च कालम् ।\nसहायसामर्थ्यमदीनसत्त्वः स्वकर्महेतुं च कुरुष्व तात ॥४-३०-१७॥",
        "index": 17,
        "shloka_num": 17
    },
    {
        "text": "न जानकी मानववंशनाथ त्वया सनाथा सुलभा परेण ।\nन चाग्निचूडां ज्वलितामुपेत्य न दह्यते वीर वरार्ह कश्चित् ॥४-३०-१८॥",
        "index": 18,
        "shloka_num": 18
    },
    {
        "text": "सलक्षणं लक्ष्मणमप्रधृष्यं स्वभावजं वाक्यमुवाच रामः ।\nहितं च पथ्यं च नयप्रसक्तं ससामधर्मार्थसमाहितं च ॥४-३०-१९॥",
        "index": 19,
        "shloka_num": 19
    },
    {
        "text": "निस्संशयं कार्यमवेक्षितव्यं क्रियाविशेषोऽप्यनुवर्तितव्यः ।\nन तु प्रवृद्धस्य दुरासदस्य कुमार वीर्यस्य फलं च चिन्त्यम् ॥४-३०-२०॥",
        "index": 20,
        "shloka_num": 20
    },
    {
        "text": "अथ पद्मपलाशाक्षीं मैथिलीमनुचिन्तयन् ।\nउवाच लक्ष्मणं रामो मुखेन परिशुष्यता ॥४-३०-२१॥",
        "index": 21,
        "shloka_num": 21
    },
    {
        "text": "तर्पयित्वा सहस्राक्षः सलिलेन वसुन्धराम् ।\nनिर्वर्तयित्वा सस्यानि कृतकर्मा व्यवस्थितः ॥४-३०-२२॥",
        "index": 22,
        "shloka_num": 22
    },
    {
        "text": "दीर्घगम्भीरनिर्घोषाः शैलद्रुमपुरोगमाः ।\nविसृज्य सलिलं मेघाः परिशान्ता नृपात्मज ॥४-३०-२३॥",
        "index": 23,
        "shloka_num": 23
    },
    {
        "text": "नीलोत्पलदलश्यामाः श्यामीकृत्वा दिशो दश ।\nविमदा इव मातङ्गाः शान्तवेगाः पयोधराः ॥४-३०-२४॥",
        "index": 24,
        "shloka_num": 24
    },
    {
        "text": "जलगर्भा महावेगाः कुटजार्जुनगन्धिनः ।\nचरित्वा विरताः सौम्य वृष्टिवाताः समुद्यताः ॥४-३०-२५॥",
        "index": 25,
        "shloka_num": 25
    },
    {
        "text": "घनानां वारणानां च मयूराणां च लक्ष्मण ।\nनादः प्रस्रवणानां च प्रशान्तः सहसानघ ॥४-३०-२६॥",
        "index": 26,
        "shloka_num": 26
    },
    {
        "text": "अभिवृष्टा महामेघैर्निर्मलाश्चित्रसानवः ।\nअनुलिप्ता इवाभान्ति गिरयश्चन्द्ररश्मिभिः ॥४-३०-२७॥",
        "index": 27,
        "shloka_num": 27
    },
    {
        "text": "शाखासु सप्तच्छदपादपानां प्रभासु तारार्कनिशाकराणाम् ।\nलीलासु चैवोत्तमवारणानां श्रियं विभज्याद्य शरत्प्रवृत्ता ॥४-३०-२८॥",
        "index": 28,
        "shloka_num": 28
    },
    {
        "text": "सम्प्रत्यनेकाश्रयचित्रशोभा लक्ष्मीः शरत्कालगुणोपपन्ना ।\nसूर्याग्रहस्तप्रतिबोधितेषु पद्माकरेष्वभ्यधिकं विभाति ॥४-३०-२९॥",
        "index": 29,
        "shloka_num": 29
    },
    {
        "text": "सप्तच्छदानां कुसुमोपगन्धी षट्पादवृन्दैरनुगीयमानः ।\nमत्तद्विपानां पवनानुसारी दर्पं विनेष्यन्नधिकं विभाति ॥४-३०-३०॥",
        "index": 30,
        "shloka_num": 30
    },
    {
        "text": "अभ्यागतैश्चारुविशालपक्षैः स्मरप्रियैः पद्मरजोऽवकीर्णैः ।\nमहानदीनां पुलिनोपयातैः क्रीडन्ति हंसाः सह चक्रवाकैः ॥४-३०-३१॥",
        "index": 31,
        "shloka_num": 31
    },
    {
        "text": "मदप्रगल्भेषु च वारणेषु गवां समूहेषु च दर्पितेषु ।\nप्रसन्नतोयासु च निम्नगासु विभाति लक्ष्मीर्बहुधा विभक्ता ॥४-३०-३२॥",
        "index": 32,
        "shloka_num": 32
    },
    {
        "text": "नभः समीक्ष्याम्बुधरैर्विमुक्तं विमुक्तबर्हाभरणा वनेषु ।\nप्रियास्वरक्ता विनिवृत्तशोभा गतोत्सवा ध्यानपरा मयूराः ॥४-३०-३३॥",
        "index": 33,
        "shloka_num": 33
    },
    {
        "text": "मनोज्ञगन्धैः प्रियकैरनल्पैः पुष्पातिभारावनताग्रशाखैः ।\nसुवर्णगौरैर्नयनाभिरामैरुद्योतितानीव वनान्तराणि ॥४-३०-३४॥",
        "index": 34,
        "shloka_num": 34
    },
    {
        "text": "प्रियान्वितानां नलिनीप्रियाणां वने प्रियाणां कुसुमोद्गतानाम् ।\nमदोत्कटानां मदलालसानां गजोत्तमानां गतयोऽद्य मन्दाः ॥४-३०-३५॥",
        "index": 35,
        "shloka_num": 35
    },
    {
        "text": "व्यक्तं नभः शस्त्रविधौतवर्णं कृशप्रवाहानि नदीजलानि ।\nकह्लारशीताः पवनाः प्रवान्ति तमो विमुक्ताश्च दिशः प्रकाशाः ॥४-३०-३६॥",
        "index": 36,
        "shloka_num": 36
    },
    {
        "text": "सूर्यातपक्रामणनष्टपङ्का भूमिश्चिरोद्घाटितसान्द्ररेणुः ।\nअन्योन्यवैरेण समायुतानामुद्योगकालोऽद्य नराधिपानाम् ॥४-३०-३७॥",
        "index": 37,
        "shloka_num": 37
    },
    {
        "text": "शरद्गुणाप्यायितरूपशोभाः प्रहर्षिताः पांसुसमुत्थिताङ्गाः ।\nमदोत्कटाः सम्प्रति युद्धलुब्धा वृषा गवां मध्यगता नदन्ति ॥४-३०-३८॥",
        "index": 38,
        "shloka_num": 38
    },
    {
        "text": "समन्मथा तीव्रतरानुरागा कुलान्विता मन्दगतिः करेणुः ।\nमदान्वितं सम्परिवार्य यान्तं वनेषु भर्तारमनुप्रयाति ॥४-३०-३९॥",
        "index": 39,
        "shloka_num": 39
    },
    {
        "text": "त्यक्त्वा वराण्यात्मविभूषितानि बर्हाणि तीरोपगता नदीनाम् ।\nनिर्भर्त्स्यमाना इव सारसौघैः प्रयान्ति दीना विमना मयूराः ॥४-३०-४०॥",
        "index": 40,
        "shloka_num": 40
    },
    {
        "text": "वित्रास्य कारण्डवचक्रवाकान् महारवैर्भिन्नकटा गजेन्द्राः ।\nसरस्सुबद्धाम्बुजभूषणेषु विक्षोभ्य विक्षोभ्य जलं पिबन्ति ॥४-३०-४१॥",
        "index": 41,
        "shloka_num": 41
    },
    {
        "text": "व्यपेतपङ्कासु सवालुकासु प्रसन्नतोयासु सगोकुलासु ।\nससारसारावविनादितासु नदीषु हंसा निपतन्ति हृष्टाः ॥४-३०-४२॥",
        "index": 42,
        "shloka_num": 42
    },
    {
        "text": "नदीघनप्रस्रवणोदकानामतिप्रवृद्धानिलबर्हिणानाम् ।\nप्लवङ्गमानां च गतोत्सवानां ध्रुवं रवाः सम्प्रति सम्प्रणष्टाः ॥४-३०-४३॥",
        "index": 43,
        "shloka_num": 43
    },
    {
        "text": "अनेकवर्णाः सुविनष्टकाया नवोदितेष्वम्बुधरेषु नष्टाः ।\nक्षुधार्दिता घोरविषा बिलेभ्यश्चिरोषिता विप्रसरन्ति सर्पाः ॥४-३०-४४॥",
        "index": 44,
        "shloka_num": 44
    },
    {
        "text": "चञ्चच्चन्द्रकरस्पर्शहर्षोन्मीलिततारका ।\nअहो रागवती सन्ध्या जहाति स्वयमम्बरम् ॥४-३०-४५॥",
        "index": 45,
        "shloka_num": 45
    },
    {
        "text": "रात्रिः शशाङ्कोदितसौम्यवक्त्रा तारागणोन्मीलितचारुनेत्रा ।\nज्योत्स्नांशुकप्रावरणा विभाति नारीव शुक्लांशुकसंवृताङ्गी ॥४-३०-४६॥",
        "index": 46,
        "shloka_num": 46
    },
    {
        "text": "विपक्वशालिप्रसवानि भुक्त्वा प्रहर्षिता सारसचारुपङ्क्तिः ।\nनभः समाक्रामति शीघ्रवेगा वातावधूता ग्रथितेव माला ॥४-३०-४७॥",
        "index": 47,
        "shloka_num": 47
    },
    {
        "text": "सुप्तैकहंसं कुमुदैरुपेतं महाह्रदस्थं सलिलं विभाति ।\nघनैर्विमुक्तं निशि पूर्णचन्द्रं तारागणाकीर्णमिवान्तरिक्षम् ॥४-३०-४८॥",
        "index": 48,
        "shloka_num": 48
    },
    {
        "text": "प्रकीर्णहंसाकुलमेखलानां प्रबुद्धपद्मोत्पलमालिनीनाम् ।\nवाप्युत्तमानामधिकाद्य लक्ष्मीर्वराङ्गनानामिव भूषितानाम् ॥४-३०-४९॥",
        "index": 49,
        "shloka_num": 49
    },
    {
        "text": "वेणुस्वरव्यञ्जिततूर्यमिश्रः प्रत्यूषकालेऽनिलसम्प्रवृत्तः ।\nसम्मूर्छितो गर्गरगोवृषाणामन्योन्यमापूरयतीव शब्दः ॥४-३०-५०॥",
        "index": 50,
        "shloka_num": 50
    },
    {
        "text": "नवैर्नदीनां कुसुमप्रहासैर्व्याधूयमानैर्मृदुमारुतेन ।\nधौतामलक्षौमपटप्रकाशैः कूलानि काशैरुपशोभितानि ॥४-३०-५१॥",
        "index": 51,
        "shloka_num": 51
    },
    {
        "text": "वनप्रचण्डा मधुपानशौण्डाः प्रियान्विताः षट्चरणाः प्रहृष्टाः ।\nवनेषु मत्ताः पवनानुयात्रां कुर्वन्ति पद्मासनरेणुगौराः ॥४-३०-५२॥",
        "index": 52,
        "shloka_num": 52
    },
    {
        "text": "जलं प्रसन्नं कुसुमप्रहासं क्रौञ्चस्वनं शालिवनं विपक्वम् ।\nमृदुश्च वायुर्विमलश्च चन्द्रः शंसन्ति वर्षव्यपनीतकालम् ॥४-३०-५३॥",
        "index": 53,
        "shloka_num": 53
    },
    {
        "text": "मीनोपसन्दर्शितमेखलानां नदीवधूनां गतयोऽद्य मन्दाः ।\nकान्तोपभुक्तालसगामिनीनां प्रभातकालेष्विव कामिनीनाम् ॥४-३०-५४॥",
        "index": 54,
        "shloka_num": 54
    },
    {
        "text": "सचक्रवाकानि सशैवलानि काशैर्दुकूलैरिव संवृतानि ।\nसपत्ररेखाणि सरोचनानि वधूमुखानीव नदीमुखानि ॥४-३०-५५॥",
        "index": 55,
        "shloka_num": 55
    },
    {
        "text": "प्रफुल्लबाणासनचित्रितेषु प्रहृष्टषट्पादनिकूजितेषु ।\nगृहीतचापोद्यतदण्डचण्डः प्रचण्डचापोऽद्य वनेषु कामः ॥४-३०-५६॥",
        "index": 56,
        "shloka_num": 56
    },
    {
        "text": "लोकं सुवृष्ट्या परितोषयित्वा नदीस्तटाकानि च पूरयित्वा ।\nनिष्पन्नसस्यां वसुधां च कृत्वा त्यक्त्वा नभस्तोयधराः प्रणष्टाः ॥४-३०-५७॥",
        "index": 57,
        "shloka_num": 57
    },
    {
        "text": "दर्शयन्ति शरन्नद्यः पुलिनानि शनैः शनैः ।\nनवसङ्गमसव्रीडा जघनानीव योषितः ॥४-३०-५८॥",
        "index": 58,
        "shloka_num": 58
    },
    {
        "text": "प्रसन्नसलिलाः सौम्य कुरराभिविनादिताः ।\nचक्रवाकगणाकीर्णा विभान्ति सलिलाशयाः ॥४-३०-५९॥",
        "index": 59,
        "shloka_num": 59
    },
    {
        "text": "अन्योन्यबद्धवैराणां जिगीषूणां नृपात्मज ।\nउद्योगसमयः सौम्य पार्थिवानामुपस्थितः ॥४-३०-६०॥",
        "index": 60,
        "shloka_num": 60
    },
    {
        "text": "इयं सा प्रथमा यात्रा पार्थिवानां नृपात्मज ।\nन च पश्यामि सुग्रीवमुद्योगं च तथाविधम् ॥४-३०-६१॥",
        "index": 61,
        "shloka_num": 61
    },
    {
        "text": "असनाः सप्तपर्णाश्च कोविदाराश्च पुष्पिताः ।\nदृश्यन्ते बन्धुजीवाश्च श्यामाश्च गिरिसानुषु ॥४-३०-६२॥",
        "index": 62,
        "shloka_num": 62
    },
    {
        "text": "हंससारसचक्राह्वैः कुररैश्च समन्ततः ।\nपुलिनान्यवकीर्णानि नदीनां पश्य लक्ष्मण ॥४-३०-६३॥",
        "index": 63,
        "shloka_num": 63
    },
    {
        "text": "चत्वारो वार्षिका मासा गता वर्षशतोपमाः ।\nमम शोकाभितप्तस्य तथा सीतामपश्यतः ॥४-३०-६४॥",
        "index": 64,
        "shloka_num": 64
    },
    {
        "text": "चक्रवाकीव भर्तारं पृष्ठतोऽनुगता वनम् ।\nविषमं दण्डकारण्यमुद्यानमिव चाङ्गना ॥४-३०-६५॥",
        "index": 65,
        "shloka_num": 65
    },
    {
        "text": "प्रियाविहीने दुःखार्ते हृतराज्ये विवासिते ।\nकृपां न कुरुते राजा सुग्रीवो मयि लक्ष्मण ॥४-३०-६६॥",
        "index": 66,
        "shloka_num": 66
    },
    {
        "text": "अनाथो हृतराज्योऽहं रावणेन च धर्षितः ।\nदीनो दूरगृहः कामी मां चैव शरणं गतः ॥४-३०-६७॥",
        "index": 67,
        "shloka_num": 67
    },
    {
        "text": "इत्येतैः कारणैः सौम्य सुग्रीवस्य दुरात्मनः ।\nअहं वानरराजस्य परिभूतः परन्तपः ॥४-३०-६८॥",
        "index": 68,
        "shloka_num": 68
    },
    {
        "text": "स कालं परिसङ्ख्याय सीतायाः परिमार्गणे ।\nकृतार्थः समयं कृत्वा दुर्मतिर्नाववुध्यते ॥४-३०-६९॥",
        "index": 69,
        "shloka_num": 69
    },
    {
        "text": "स किष्किन्धां प्रविश्य त्वं ब्रूहि वानरपुङ्गवम् ।\nमूर्खं ग्राम्यसुखे सक्तं सुग्रीवं वचनान्मम ॥४-३०-७०॥",
        "index": 70,
        "shloka_num": 70
    },
    {
        "text": "अर्थिनामुपपन्नानां पूर्वं चाप्युपकारिणाम् ।\nआशां संश्रुत्य यो हन्ति स लोके पुरुषाधमः ॥४-३०-७१॥",
        "index": 71,
        "shloka_num": 71
    },
    {
        "text": "शुभं वा यदि वा पापं यो हि वाक्यमुदीरितम् ।\nसत्येन परिगृह्णाति स वीरः पुरुषोत्तमः ॥४-३०-७२॥",
        "index": 72,
        "shloka_num": 72
    },
    {
        "text": "कृतार्था ह्यकृतार्थानां मित्राणां न भवन्ति ये ।\nतान् मृतानपि क्रव्यादाः कृतघ्नान् नोपभुञ्जते ॥४-३०-७३॥",
        "index": 73,
        "shloka_num": 73
    },
    {
        "text": "नूनं काञ्चनपृष्ठस्य विकृष्टस्य मया रणे ।\nद्रष्टुमिच्छसि चापस्य रूपं विद्युद्गणोपमम् ॥४-३०-७४॥",
        "index": 74,
        "shloka_num": 74
    },
    {
        "text": "घोरं ज्यातलनिर्घोषं क्रुद्धस्य मम संयुगे ।\nनिर्घोषमिव वज्रस्य पुनः संश्रोतुमिच्छसि ॥४-३०-७५॥",
        "index": 75,
        "shloka_num": 75
    },
    {
        "text": "काममेवङ्गतेऽप्यस्य परिज्ञाते पराक्रमे ।\nत्वत्सहायस्य मे वीर न चिन्ता स्यान्नृपात्मज ॥४-३०-७६॥",
        "index": 76,
        "shloka_num": 76
    },
    {
        "text": "यदर्थमयमारम्भः कृतः परपुरञ्जय ।\nसमयं नाभिजानाति कृतार्थः प्लवगेश्वरः ॥४-३०-७७॥",
        "index": 77,
        "shloka_num": 77
    },
    {
        "text": "वर्षाः समयकालं तु प्रतिज्ञाय हरीश्वरः ।\nव्यतीतांश्चतुरो मासान् विहरन् नावबुध्यते ॥४-३०-७८॥",
        "index": 78,
        "shloka_num": 78
    },
    {
        "text": "सामात्यपरिषत्क्रीडन् पानमेवोपसेवते ।\nशोकदीनेषु नास्मासु सुग्रीवः कुरुते दयाम् ॥४-३०-७९॥",
        "index": 79,
        "shloka_num": 79
    },
    {
        "text": "उच्यतां गच्छ सुग्रीवस्त्वया वीर महाबल ।\nमम रोषस्य यद्रूपं ब्रूयाश्चैनमिदं वचः ॥४-३०-८०॥",
        "index": 80,
        "shloka_num": 80
    },
    {
        "text": "न स सङ्कुचितः पन्था येन वाली हतो गतः ।\nसमये तिष्ठ सुग्रीव मा वालिपथमन्वगाः ॥४-३०-८१॥",
        "index": 81,
        "shloka_num": 81
    },
    {
        "text": "एक एव रणे वाली शरेण निहतो मया ।\nत्वां तु सत्यादतिक्रान्तं हनिष्यामि सबान्धवम् ॥४-३०-८२॥",
        "index": 82,
        "shloka_num": 82
    },
    {
        "text": "यदेवं विहिते कार्ये यद्धितं पुरुषर्षभ ।\nतत् तद् ब्रूहि नरश्रेष्ठ त्वर कालव्यतिक्रमः ॥४-३०-८३॥",
        "index": 83,
        "shloka_num": 83
    },
    {
        "text": "कुरुष्व सत्यं मम वानरेश्वर प्रतिश्रुतं धर्ममवेक्ष्य शाश्वतम् ।\nमा वालिनं प्रेतगतो यमक्षये त्वमद्य पश्येर्मम चोदितः शरैः ॥४-३०-८४॥",
        "index": 84,
        "shloka_num": 84
    },
    {
        "text": "स पूर्वजं तीव्रविवृद्धकोपं लालप्यमानं प्रसमीक्ष्य दीनम् ।\nचकार तीव्रां मतिमुग्रतेजा हरीश्वरे मानववंशवर्धनः ॥४-३०-८५॥",
        "index": 85,
        "shloka_num": 85
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे शरद्वर्णनम् नाम त्रिंशः सर्गः ॥४-३०॥",
        "index": 86,
        "shloka_num": null
    }
]
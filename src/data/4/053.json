[
    {
        "text": "अथ श्रीमद्वाल्मीकीयरामायणे किष्किन्धाकाण्डे अङ्गदादिनिर्वेदः नाम त्रिपञ्चाशः सर्गः ॥४-५३॥",
        "index": 0,
        "shloka_num": null
    },
    {
        "text": "ततस्ते ददृशुर्घोरं सागरं वरुणालयम् ।\nअपारमभिगर्जन्तं घोरैरूर्मिभिराकुलम् ॥४-५३-१॥",
        "index": 1,
        "shloka_num": 1
    },
    {
        "text": "मयस्य मायाविहितं गिरिदुर्गं विचिन्वताम् ।\nतेषां मासो व्यतिक्रान्तो यो राज्ञा समयः कृतः ॥४-५३-२॥",
        "index": 2,
        "shloka_num": 2
    },
    {
        "text": "विन्ध्यस्य तु गिरेः पादे सम्प्रपुष्पितपादपे ।\nउपविश्य महात्मानश्चिन्तामापेदिरे तदा ॥४-५३-३॥",
        "index": 3,
        "shloka_num": 3
    },
    {
        "text": "ततः पुष्पातिभाराग्राँल्लताशतसमावृतान् ।\nद्रुमान् वासन्तिकान् दृष्ट्वा बभूवुर्भयशङ्किताः ॥४-५३-४॥",
        "index": 4,
        "shloka_num": 4
    },
    {
        "text": "ते वसन्तमनुप्राप्तं प्रतिवेद्य परस्परम् ।\nनष्टसंदेशकालार्था निपेतुर्धरणीतले ॥४-५३-५॥",
        "index": 5,
        "shloka_num": 5
    },
    {
        "text": "ततस्तान् कपिवृद्धांश्च शिष्टांश्चैव वनौकसः ।\nवाचा मधुरयाऽऽभाष्य यथावदनुमान्य च ॥४-५३-६॥",
        "index": 6,
        "shloka_num": 6
    },
    {
        "text": "स तु सिंहवृषस्कन्धः पीनायतभुजः कपिः ।\nयुवराजो महाप्राज्ञ अङ्गदो वाक्यमब्रवीत् ॥४-५३-७॥",
        "index": 7,
        "shloka_num": 7
    },
    {
        "text": "शासनात् कपिराजस्य वयं सर्वे विनिर्गताः ।\nमासः पूर्णो बिलस्थानां हरयः किं न बुध्यत ॥४-५३-८॥",
        "index": 8,
        "shloka_num": 8
    },
    {
        "text": "वयमाश्वयुजे मासि कालसंख्याव्यवस्थिताः ।\nप्रस्थिताः सोऽपि चातीतः किमतः कार्यमुत्तरम् ॥४-५३-९॥",
        "index": 9,
        "shloka_num": 9
    },
    {
        "text": "भवन्तः प्रत्ययं प्राप्ता नीतिमार्गविशारदाः ।\nहितेष्वभिरता भर्तुर्निसृष्टाः सर्वकर्मसु ॥४-५३-१०॥",
        "index": 10,
        "shloka_num": 10
    },
    {
        "text": "कर्मस्वप्रतिमाः सर्वे दिक्षु विश्रुतपौरुषाः ।\nमां पुरस्कृत्य निर्याताः पिङ्गाक्षप्रतिचोदिताः ॥४-५३-११॥",
        "index": 11,
        "shloka_num": 11
    },
    {
        "text": "इदानीमकृतार्थानां मर्तव्यं नात्र संशयः ।\nहरिराजस्य संदेशमकृत्वा कः सुखी भवेत् ॥४-५३-१२॥",
        "index": 12,
        "shloka_num": 12
    },
    {
        "text": "अस्मिन्नतीते काले तु सुग्रीवेण कृते स्वयम् ।\nप्रायोपवेशनं युक्तं सर्वेषां च वनौकसाम् ॥४-५३-१३॥",
        "index": 13,
        "shloka_num": 13
    },
    {
        "text": "तीक्ष्णः प्रकृत्या सुग्रीवः स्वामिभावे व्यवस्थितः ।\nन क्षमिष्यति नः सर्वानपराधकृतो गतान् ॥४-५३-१४॥",
        "index": 14,
        "shloka_num": 14
    },
    {
        "text": "अप्रवृत्तौ च सीतायाः पापमेव करिष्यति ।\nतस्मात् क्षममिहाद्यैव गन्तुं प्रायोपवेशनम् ॥४-५३-१५॥",
        "index": 15,
        "shloka_num": 15
    },
    {
        "text": "त्यक्त्वा पुत्रांश्च दारांश्च धनानि च गृहाणि च ।\nध्रुवं नो हिंसते राजा सर्वान् प्रतिगतानितः ॥४-५३-१६॥",
        "index": 16,
        "shloka_num": 16
    },
    {
        "text": "वधेनाप्रतिरूपेण श्रेयान् मृत्युरिहैव नः ।\nन चाहं यौवराज्येन सुग्रीवेणाभिषेचितः ॥४-५३-१७॥",
        "index": 17,
        "shloka_num": 17
    },
    {
        "text": "नरेन्द्रेणाभिषिक्तोऽस्मि रामेणाक्लिष्टकर्मणा ।\nस पूर्वं बद्धवैरो मां राजा दृष्ट्वा व्यतिक्रमम् ॥४-५३-१८॥",
        "index": 18,
        "shloka_num": 18
    },
    {
        "text": "घातयिष्यति दण्डेन तीक्ष्णेन कृतनिश्चयः ।\nकिं मे सुहृद्भिर्व्यसनं पश्यद्भिर्जीवितान्तरे ।\nइहैव प्रायमासिष्ये पुण्ये सागररोधसि ॥४-५३-१९॥",
        "index": 19,
        "shloka_num": 19
    },
    {
        "text": "एतच्छ्रुत्वा कुमारेण युवराजेन भाषितम् ।\nसर्वे ते वानरश्रेष्ठाः करुणं वाक्यमब्रुवन् ॥४-५३-२०॥",
        "index": 20,
        "shloka_num": 20
    },
    {
        "text": "तीक्ष्णः प्रकृत्या सुग्रीवः प्रियारक्तश्च राघवः ।\nसमीक्ष्याकृतकार्यांस्तु तस्मिंश्च समये गते ॥४-५३-२१॥",
        "index": 21,
        "shloka_num": 21
    },
    {
        "text": "अदृष्टायां च वैदेह्यां दृष्ट्वा चैव समागतान् ।\nराघवप्रियकामाय घातयिष्यत्यसंशयम् ॥४-५३-२२॥",
        "index": 22,
        "shloka_num": 22
    },
    {
        "text": "न क्षमं चापराद्धानां गमनं स्वामिपार्श्वतः ।\nप्रधानभूताश्च वयं सुग्रीवस्य समागताः ॥४-५३-२३॥",
        "index": 23,
        "shloka_num": 23
    },
    {
        "text": "इहैव सीतामन्वीक्ष्य प्रवृत्तिमुपलभ्य वा ।\nनो चेद् गच्छाम तं वीरं गमिष्यामो यमक्षयम् ॥४-५३-२४॥",
        "index": 24,
        "shloka_num": 24
    },
    {
        "text": "प्लवङ्गमानां तु भयार्दितानां श्रुत्वा वचस्तार इदं बभाषे ।\nअलं विषादेन बिलं प्रविश्य वसाम सर्वे यदि रोचते वः ॥४-५३-२५॥",
        "index": 25,
        "shloka_num": 25
    },
    {
        "text": "इदं हि मायाविहितं सुदुर्गमं प्रभूतपुष्पोदकभोज्यपेयम् ।\nइहास्ति नो नैव भयं पुरंदरान्न राघवाद् वानरराजतोऽपि वा ॥४-५३-२६॥",
        "index": 26,
        "shloka_num": 26
    },
    {
        "text": "श्रुत्वाङ्गदस्यापि वचोऽनुकूलमूचुश्च सर्वे हरयः प्रतीताः ।\nयथा न हन्येम तथा विधानमसक्तमद्यैव विधीयतां नः ॥४-५३-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे अङ्गदादिनिर्वेदः नाम त्रिपञ्चाशः सर्गः ॥४-५३॥",
        "index": 28,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे किष्किन्धाकाण्डे प्रावृडुज्जृम्भणम् नाम अष्टाविंशः सर्गः ॥४-२८॥",
        "index": 0,
        "shloka_num": null
    },
    {
        "text": "स तदा वालिनं हत्वा सुग्रीवमभिषिच्य च ।\nवसन् माल्यवतः पृष्ठे रामो लक्ष्मणमब्रवीत् ॥४-२८-१॥",
        "index": 1,
        "shloka_num": 1
    },
    {
        "text": "अयं स कालः सम्प्राप्तः समयोऽद्य जलागमः ।\nसम्पश्य त्वं नभो मेघैः संवृतं गिरिसंनिभैः ॥४-२८-२॥",
        "index": 2,
        "shloka_num": 2
    },
    {
        "text": "नवमासधृतं गर्भं भास्करस्य गभस्तिभिः ।\nपीत्वा रसं समुद्राणां द्यौः प्रसूते रसायनम् ॥४-२८-३॥",
        "index": 3,
        "shloka_num": 3
    },
    {
        "text": "शक्यमम्बरमारुह्य मेघसोपानपंक्तिभिः ।\nकुटजार्जुनमालाभिरलंकर्तुं दिवाकरः ॥४-२८-४॥",
        "index": 4,
        "shloka_num": 4
    },
    {
        "text": "संध्यारागोत्थितैस्ताम्रैरन्तेष्वपि च पाण्डुभिः ।\nस्निग्धैरभ्रपटच्छेदैर्बद्धव्रणमिवाम्बरम् ॥४-२८-५॥",
        "index": 5,
        "shloka_num": 5
    },
    {
        "text": "मन्दमारुतिनिःश्वासं संध्याचन्दनरञ्जितम् ।\nआपाण्डुजलदं भाति कामातुरमिवाम्बरम् ॥४-२८-६॥",
        "index": 6,
        "shloka_num": 6
    },
    {
        "text": "एषा घर्मपरिक्लिष्टा नववारिपरिप्लुता ।\nसीतेव शोकसंतप्ता मही बाष्पं विमुञ्चति ॥४-२८-७॥",
        "index": 7,
        "shloka_num": 7
    },
    {
        "text": "मेघोदरविनिर्मुक्ताः कर्पूरदलशीतलाः ।\nशक्यमञ्जलिभिः पातुं वाताः केतकगन्धिनः ॥४-२८-८॥",
        "index": 8,
        "shloka_num": 8
    },
    {
        "text": "एष फुल्लार्जुनः शैलः केतकैरभिवासितः ।\nसुग्रीव इव शान्तारिर्धाराभिरभिषिच्यते ॥४-२८-९॥",
        "index": 9,
        "shloka_num": 9
    },
    {
        "text": "मेघकृष्णाजिनधरा धारायज्ञोपवीतिनः ।\nमारुतापूरितगुहाः प्राधीता इव पर्वताः ॥४-२८-१०॥",
        "index": 10,
        "shloka_num": 10
    },
    {
        "text": "कशाभिरिव हैमीभिर्विद्युद्भिरभिताडितम् ।\nअन्तःस्तनितनिर्घोषं सवेदनमिवाम्बरम् ॥४-२८-११॥",
        "index": 11,
        "shloka_num": 11
    },
    {
        "text": "नीलमेघाश्रिता विद्युत् स्फुरन्ती प्रतिभाति मे ।\nस्फुरन्ती रावणस्याङ्के वैदेहीव तपस्विनी ॥४-२८-१२॥",
        "index": 12,
        "shloka_num": 12
    },
    {
        "text": "इमास्ता मन्मथवतां हिताः प्रतिहता दिशः ।\nअनुलिप्ता इव घनैर्नष्टग्रहनिशाकराः ॥४-२८-१३॥",
        "index": 13,
        "shloka_num": 13
    },
    {
        "text": "क्वचिद् बाष्पाभिसंरुद्धान् वर्षागमसमुत्सुकान् ।\nकुटजान् पश्य सौमित्रे पुष्पितान् गिरिसानुषु ।\nमम शोकाभिभूतस्य कामसंदीपनान् स्थितान् ॥४-२८-१४॥",
        "index": 14,
        "shloka_num": 14
    },
    {
        "text": "रजः प्रशान्तं सहिमोऽद्य वायुर्निदाघदोषप्रसराः प्रशान्ताः ।\nस्थिता हि यात्रा वसुधाधिपानां प्रवासिनो यान्ति नराः स्वदेशान् ॥४-२८-१५॥",
        "index": 15,
        "shloka_num": 15
    },
    {
        "text": "सम्प्रस्थिता मानसवासलुब्धाः प्रियान्विताः सम्प्रति चक्रवाकाः ।\nअभीक्ष्णवर्षोदकविक्षतेषु यानानि मार्गेषु न सम्पतन्ति ॥४-२८-१६॥",
        "index": 16,
        "shloka_num": 16
    },
    {
        "text": "क्वचित् प्रकाशं क्वचिदप्रकाशं नभः प्रकीर्णाम्बुधरं विभाति ।\nक्वचित् क्वचित् पर्वतसंनिरुद्धं रूपं यथा शान्तमहार्णवस्य ॥४-२८-१७॥",
        "index": 17,
        "shloka_num": 17
    },
    {
        "text": "व्यामिश्रितं सर्जकदम्बपुष्पैर्नवं जलं पर्वतधातुताम्रम् ।\nमयूरकेकाभिरनुप्रयातं शैलापगाः शीघ्रतरं वहन्ति ॥४-२८-१८॥",
        "index": 18,
        "shloka_num": 18
    },
    {
        "text": "रसाकुलं षट्पदसंनिकाशं प्रभुज्यते जम्बुफलं प्रकामम् ।\nअनेकवर्णं पवनावधूतं भूमौ पतत्याम्रफलं विपक्वम् ॥४-२८-१९॥",
        "index": 19,
        "shloka_num": 19
    },
    {
        "text": "विद्युत्पताकाः सबलाकमालाः शैलेन्द्रकूटाकृतिसंनिकाशाः ।\nगर्जन्ति मेघाः समुदीर्णनादा मत्ता गजेन्द्रा इव संयुगस्थाः ॥४-२८-२०॥",
        "index": 20,
        "shloka_num": 20
    },
    {
        "text": "वर्षोदकाप्यायितशाद्वलानि प्रवृत्तनृत्तोत्सवबर्हिणानि ।\nवनानि निर्वृष्टबलाहकानि पश्यापराह्णेष्वधिकं विभान्ति ॥४-२८-२१॥",
        "index": 21,
        "shloka_num": 21
    },
    {
        "text": "समुद्वहन्तः सलिलातिभारं बलाकिनो वारिधरा नदन्तः ।\nमहत्सु शृङ्गेषु महीधराणां विश्रम्य विश्रम्य पुनः प्रयान्ति ॥४-२८-२२॥",
        "index": 22,
        "shloka_num": 22
    },
    {
        "text": "मेघाभिकामा परिसम्पतन्ती सम्मोदिता भाति बलाकपंक्तिः ।\nवातावधूता वरपौण्डरीकी लम्बेव माला रुचिराम्बरस्य ॥४-२८-२३॥",
        "index": 23,
        "shloka_num": 23
    },
    {
        "text": "बालेन्द्रगोपान्तरचित्रितेन विभाति भूमिर्नवशाद्वलेन ।\nगात्रानुपृक्तेन शुकप्रभेण नारीव लाक्षोक्षितकम्बलेन ॥४-२८-२४॥",
        "index": 24,
        "shloka_num": 24
    },
    {
        "text": "निद्रा शनैः केशवमभ्युपैति द्रुतं नदी सागरमभ्युपैति ।\nहृष्टा बलाका घनमभ्युपैति कान्ता सकामा प्रियमभ्युपैति ॥४-२८-२५॥",
        "index": 25,
        "shloka_num": 25
    },
    {
        "text": "जाता वनान्ताः शिखिसुप्रनृत्ता जाताः कदम्बाः सकदम्बशाखाः ।\nजाता वृषा गोषु समानकामा जाता मही सस्यवनाभिरामा ॥४-२८-२६॥",
        "index": 26,
        "shloka_num": 26
    },
    {
        "text": "वहन्ति वर्षन्ति नदन्ति भान्ति ध्यायन्ति नृत्यन्ति समाश्वसन्ति ।\nनद्यो घना मत्तगजा वनान्ताः प्रियाविहीनाः शिखिनः प्लवंगमाः ॥४-२८-२७॥",
        "index": 27,
        "shloka_num": 27
    },
    {
        "text": "प्रहर्षिताः केतकिपुष्पगन्धमाघ्राय मत्ता वननिर्झरेषु ।\nप्रपातशब्दाकुलिता गजेन्द्राः सार्धं मयूरैः समदा नदन्ति ॥४-२८-२८॥",
        "index": 28,
        "shloka_num": 28
    },
    {
        "text": "धारानिपातैरभिहन्यमानाः कदम्बशाखासु विलम्बमानाः ।\nक्षणार्जितं पुष्परसावगाढं शनैर्मदं षट्चरणास्त्यजन्ति ॥४-२८-२९॥",
        "index": 29,
        "shloka_num": 29
    },
    {
        "text": "अङ्गारचूर्णोत्करसंनिकाशैः फलैः सुपर्याप्तरसैः समृद्धैः ।\nजम्बूद्रुमाणां प्रविभान्ति शाखा निपीयमाना इव षट्पदौघैः ॥४-२८-३०॥",
        "index": 30,
        "shloka_num": 30
    },
    {
        "text": "तडित्पताकाभिरलंकृतानामुदीर्णगम्भीरमहारवाणाम् ।\nविभान्ति रूपाणि बलाहकानां रणोत्सुकानामिव वारणानाम् ॥४-२८-३१॥",
        "index": 31,
        "shloka_num": 31
    },
    {
        "text": "मार्गानुगः शैलवनानुसारी सम्प्रस्थितो मेघरवं निशम्य ।\nयुद्धाभिकामः प्रतिनादशङ्की मत्तो गजेन्द्रः प्रतिसंनिवृत्तः ॥४-२८-३२॥",
        "index": 32,
        "shloka_num": 32
    },
    {
        "text": "क्वचित् प्रगीता इव षट्पदौघैः क्वचित् प्रनृत्ता इव नीलकण्ठैः ।\nक्वचित् प्रमत्ता इव वारणेन्द्रैर्विभान्त्यनेकाश्रयिणो वनान्ताः ॥४-२८-३३॥",
        "index": 33,
        "shloka_num": 33
    },
    {
        "text": "कदम्बसर्जार्जुनकन्दलाढ्या वनान्तभूमिर्मधुवारिपूर्णा ।\nमयूरमत्ताभिरुतप्रनृत्तैरापानभूमिप्रतिमा विभाति ॥४-२८-३४॥",
        "index": 34,
        "shloka_num": 34
    },
    {
        "text": "मुक्तासमाभं सलिलं पतद् वै सुनिर्मलं पत्रपुटेषु लग्नम् ।\nहृष्टा विवर्णच्छदना विहंगाः सुरेन्द्रदत्तं तृषिताः पिबन्ति ॥४-२८-३५॥",
        "index": 35,
        "shloka_num": 35
    },
    {
        "text": "षट्पादतन्त्रीमधुराभिधानं प्लवंगमोदीरितकण्ठतालम् ।\nआविष्कृतं मेघमृदङ्गनादैर्वनेषु संगीतमिव प्रवृत्तम् ॥४-२८-३६॥",
        "index": 36,
        "shloka_num": 36
    },
    {
        "text": "क्वचित् प्रनृत्तैः क्वचिदुन्नदद्भिः क्वचिच्च वृक्षाग्रनिषण्णकायैः ।\nव्यालम्बबर्हाभरणैर्मयूरैर्वनेषु संगीतमिव प्रवृत्तम् ॥४-२८-३७॥",
        "index": 37,
        "shloka_num": 37
    },
    {
        "text": "स्वनैर्घनानां प्लवगाः प्रबुद्धा विहाय निद्रां चिरसंनिरुद्धाम् ।\nअनेकरूपाकृतिवर्णनादा नवाम्बुधाराभिहता नदन्ति ॥४-२८-३८॥",
        "index": 38,
        "shloka_num": 38
    },
    {
        "text": "नद्यः समुद्वाहितचक्रवाकास्तटानि शीर्णान्यपवाहयित्वा ।\nदृप्ता नवप्रावृतपूर्णभोगादृतं स्वभर्तारमुपोपयान्ति ॥४-२८-३९॥",
        "index": 39,
        "shloka_num": 39
    },
    {
        "text": "नीलेषु नीला नववारिपूर्णा मेघेषु मेघाः प्रतिभान्ति सक्ताः ।\nदवाग्निदग्धेषु दवाग्निदग्धाः शैलेषु शैला इव बद्धमूलाः ॥४-२८-४०॥",
        "index": 40,
        "shloka_num": 40
    },
    {
        "text": "प्रमत्तसंनादितबर्हिणानि सशक्रगोपाकुलशाद्वलानि ।\nचरन्ति नीपार्जुनवासितानि गजाः सुरम्याणि वनान्तराणि ॥४-२८-४१॥",
        "index": 41,
        "shloka_num": 41
    },
    {
        "text": "नवाम्बुधाराहतकेसराणि द्रुतं परित्यज्य सरोरुहाणि ।\nकदम्बपुष्पाणि सकेसराणि नवानि हृष्टा भ्रमराः पिबन्ति ॥४-२८-४२॥",
        "index": 42,
        "shloka_num": 42
    },
    {
        "text": "मत्ता गजेन्द्रा मुदिता गवेन्द्रा वनेषु विक्रान्ततरा मृगेन्द्राः ।\nरम्या नगेन्द्राः निभृता नरेन्द्राः प्रक्रीडितो वारिधरैः सुरेन्द्रः ॥४-२८-४३॥",
        "index": 43,
        "shloka_num": 43
    },
    {
        "text": "मेघाः समुद्भूतसमुद्रनादा महाजलौघैर्गगनावलम्बाः ।\nनदीस्तटाकानि सरांसि वापीर्महीं च कृत्स्नामपवाहयन्ति ॥४-२८-४४॥",
        "index": 44,
        "shloka_num": 44
    },
    {
        "text": "वर्षप्रवेगा विपुलाः पतन्ति प्रवान्ति वाताः समुदीर्णवेगाः ।\nप्रणष्टकूलाः प्रवहन्ति शीघ्रं नद्यो जलं विप्रतिपन्नमार्गाः ॥४-२८-४५॥",
        "index": 45,
        "shloka_num": 45
    },
    {
        "text": "नरैर्नरेन्द्रा इव पर्वतेन्द्राः सुरेन्द्रदत्तैः पवनोपनीतैः ।\nघनाम्बुकुम्भैरभिषिच्यमाना रूपं श्रियं स्वामिव दर्शयन्ति ॥४-२८-४६॥",
        "index": 46,
        "shloka_num": 46
    },
    {
        "text": "घनोपगूढं गगनं न तारा न भास्करो दर्शनमभ्युपैति ।\nनवैर्जलौघैर्धरणी वितृप्ता तमोविलिप्ता न दिशः प्रकाशाः ॥४-२८-४७॥",
        "index": 47,
        "shloka_num": 47
    },
    {
        "text": "महान्ति कूटानि महीधराणां धाराविधौतान्यधिकं विभान्ति ।\nमहाप्रमाणैर्विपुलैः प्रपातैर्मुक्ताकलापैरिव लम्बमानैः ॥४-२८-४८॥",
        "index": 48,
        "shloka_num": 48
    },
    {
        "text": "शैलोपलप्रस्खलमानवेगाः शैलोत्तमानां विपुलाः प्रपाताः ।\nगुहासु संनादितबर्हिणासु हारा विकीर्यन्त इवावभान्ति ॥४-२८-४९॥",
        "index": 49,
        "shloka_num": 49
    },
    {
        "text": "शीघ्रप्रवेगा विपुलाः प्रपाता निर्धौतशृङ्गोपतला गिरीणाम् ।\nमुक्ताकलापप्रतिमाः पतन्तो महागुहोत्सङ्गतलैर्ध्रियन्ते ॥४-२८-५०॥",
        "index": 50,
        "shloka_num": 50
    },
    {
        "text": "सुरतामर्दविच्छिन्नाः स्वर्गस्त्रीहारमौक्तिकाः ।\nपतन्ति चातुला दिक्षु तोयधाराः समन्ततः ॥४-२८-५१॥",
        "index": 51,
        "shloka_num": 51
    },
    {
        "text": "विलीयमानैर्विहगैर्निमीलद्भिश्च पङ्कजैः ।\nविकसन्त्या च मालत्या गतोऽस्तं ज्ञायते रविः ॥४-२८-५२॥",
        "index": 52,
        "shloka_num": 52
    },
    {
        "text": "वृत्ता यात्रा नरेन्द्राणां सेना पथ्येव वर्तते ।\nवैराणि चैव मार्गाश्च सलिलेन समीकृताः ॥४-२८-५३॥",
        "index": 53,
        "shloka_num": 53
    },
    {
        "text": "मासि प्रौष्ठपदे ब्रह्म ब्राह्मणानां विवक्षताम् ।\nअयमध्यायसमयः सामगानामुपस्थितः ॥४-२८-५४॥",
        "index": 54,
        "shloka_num": 54
    },
    {
        "text": "निवृत्तकर्मायतनो नूनं संचितसंचयः ।\nआषाढीमभ्युपगतो भरतः कोसलाधिपः ॥४-२८-५५॥",
        "index": 55,
        "shloka_num": 55
    },
    {
        "text": "नूनमापूर्यमाणायाः सरय्वा वर्धते रयः ।\nमां समीक्ष्य समायान्तमयोध्याया इव स्वनः ॥४-२८-५६॥",
        "index": 56,
        "shloka_num": 56
    },
    {
        "text": "इमाः स्फीतगुणा वर्षाः सुग्रीवः सुखमश्नुते ।\nविजितारिः सदारश्च राज्ये महति च स्थितः ॥४-२८-५७॥",
        "index": 57,
        "shloka_num": 57
    },
    {
        "text": "अहं तु हृतदारश्च राज्याच्च महतश्च्युतः ।\nनदीकूलमिव क्लिन्नमवसीदामि लक्ष्मण ॥४-२८-५८॥",
        "index": 58,
        "shloka_num": 58
    },
    {
        "text": "शोकश्च मम विस्तीर्णो वर्षाश्च भृशदुर्गमाः ।\nरावणश्च महाञ्छत्रुरपारः प्रतिभाति मे ॥४-२८-५९॥",
        "index": 59,
        "shloka_num": 59
    },
    {
        "text": "अयात्रां चैव दृष्ट्वेमां मार्गांश्च भृशदुर्गमान् ।\nप्रणते चैव सुग्रीवे न मया किंचिदीरितम् ॥४-२८-६०॥",
        "index": 60,
        "shloka_num": 60
    },
    {
        "text": "अपि चापि परिक्लिष्टं चिराद् दारैः समागतम् ।\nआत्मकार्यगरीयस्त्वाद् वक्तुं नेच्छामि वानरम् ॥४-२८-६१॥",
        "index": 61,
        "shloka_num": 61
    },
    {
        "text": "स्वयमेव हि विश्रम्य ज्ञात्वा कालमुपागतम् ।\nउपकारं च सुग्रीवो वेत्स्यते नात्र संशयः ॥४-२८-६२॥",
        "index": 62,
        "shloka_num": 62
    },
    {
        "text": "तस्मात् कालप्रतीक्षोऽहं स्थितोऽस्मि शुभलक्षण ।\nसुग्रीवस्य नदीनां च प्रसादमभिकांक्षयन् ॥४-२८-६३॥",
        "index": 63,
        "shloka_num": 63
    },
    {
        "text": "उपकारेण वीरो हि प्रतीकारेण युज्यते ।\nअकृतज्ञोऽप्रतिकृतो हन्ति सत्त्ववतां मनः ॥४-२८-६४॥",
        "index": 64,
        "shloka_num": 64
    },
    {
        "text": "अथैवमुक्तः प्रणिधाय लक्ष्मणः कृताञ्जलिस्तत् प्रतिपूज्य भाषितम् ।\nउवाच रामं स्वभिरामदर्शनं प्रदर्शयन् दर्शनमात्मनः शुभम् ॥४-२८-६५॥",
        "index": 65,
        "shloka_num": 65
    },
    {
        "text": "यदुक्तमेतत् तव सर्वमीप्सितं नरेन्द्र कर्ता नचिराद्धरीश्वरः ।\nशरत्प्रतीक्षः क्षमतामिमं भवान् जलप्रपातं रिपुनिग्रहे धृतः ॥४-२८-६६॥",
        "index": 66,
        "shloka_num": 66
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे प्रावृडुज्जृम्भणम् नाम अष्टाविंशः सर्गः ॥४-२८॥",
        "index": 67,
        "shloka_num": null
    }
]
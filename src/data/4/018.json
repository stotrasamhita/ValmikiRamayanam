[
    {
        "text": "अथ श्रीमद्वाल्मीकीयरामायणे किष्किन्धाकाण्डे वालिवधसमर्थनम् नाम अष्टादशः सर्गः ॥४-१८॥",
        "index": 0,
        "shloka_num": null
    },
    {
        "text": "इत्युक्तः प्रश्रितं वाक्यं धर्मार्थसहितं हितम् ।\nपरुषं वालिना रामो निहतेन विचेतसा ॥४-१८-१॥",
        "index": 1,
        "shloka_num": 1
    },
    {
        "text": "तं निष्प्रभमिवादित्यं मुक्ततोयमिवाम्बुदम् ।\nउक्तवाक्यं हरिश्रेष्ठमुपशान्तमिवानलम् ॥४-१८-२॥",
        "index": 2,
        "shloka_num": 2
    },
    {
        "text": "धर्मार्थगुणसम्पन्नं हरीश्वरमनुत्तमम् ।\nअधिक्षिप्तस्तदा रामः पश्चाद् वालिनमब्रवीत् ॥४-१८-३॥",
        "index": 3,
        "shloka_num": 3
    },
    {
        "text": "धर्ममर्थं च कामं च समयं चापि लौकिकम् ।\nअविज्ञाय कथं बाल्यान्मामिहाद्य विगर्हसे ॥४-१८-४॥",
        "index": 4,
        "shloka_num": 4
    },
    {
        "text": "अपृष्ट्वा बुद्धिसम्पन्नान् वृद्धानाचार्यसम्मतान् ।\nसौम्य वानरचापल्यात् त्वं मां वक्तुमिहेच्छसि ॥४-१८-५॥",
        "index": 5,
        "shloka_num": 5
    },
    {
        "text": "इक्ष्वाकूणामियं भूमिः सशैलवनकानना ।\nमृगपक्षिमनुष्याणां निग्रहानुग्रहेष्वपि ॥४-१८-६॥",
        "index": 6,
        "shloka_num": 6
    },
    {
        "text": "तां पालयति धर्मात्मा भरतः सत्यवानृजुः ।\nधर्मकामार्थतत्त्वज्ञो निग्रहानुग्रहे रतः ॥४-१८-७॥",
        "index": 7,
        "shloka_num": 7
    },
    {
        "text": "नयश्च विनयश्चोभौ यस्मिन् सत्यं च सुस्थितम् ।\nविक्रमश्च यथा दृष्टः स राजा देशकालवित् ॥४-१८-८॥",
        "index": 8,
        "shloka_num": 8
    },
    {
        "text": "तस्य धर्मकृतादेशा वयमन्ये च पार्थिवाः ।\nचरामो वसुधां कृत्स्नां धर्मसंतानमिच्छवः ॥४-१८-९॥",
        "index": 9,
        "shloka_num": 9
    },
    {
        "text": "तस्मिन् नृपतिशार्दूले भरते धर्मवत्सले ।\nपालयत्यखिलां पृथ्वीं कश्चरेद् धर्मविप्रियम् ॥४-१८-१०॥",
        "index": 10,
        "shloka_num": 10
    },
    {
        "text": "ते वयं मार्गविभ्रष्टं स्वधर्मे परमे स्थिताः ।\nभरताज्ञां पुरस्कृत्य निगृह्णीमो यथाविधि ॥४-१८-११॥",
        "index": 11,
        "shloka_num": 11
    },
    {
        "text": "त्वं तु संक्लिष्टधर्मश्च कर्मणा च विगर्हितः ।\nकामतन्त्रप्रधानश्च न स्थितो राजवर्त्मनि ॥४-१८-१२॥",
        "index": 12,
        "shloka_num": 12
    },
    {
        "text": "ज्येष्ठो भ्राता पिता वापि यश्च विद्यां प्रयच्छति ।\nत्रयस्ते पितरो ज्ञेया धर्मे च पथि वर्तिनः ॥४-१८-१३॥",
        "index": 13,
        "shloka_num": 13
    },
    {
        "text": "यवीयानात्मनः पुत्रः शिष्यश्चापि गुणोदितः ।\nपुत्रवत्ते त्रयश्चिन्त्या धर्मश्चैवात्र कारणम् ॥४-१८-१४॥",
        "index": 14,
        "shloka_num": 14
    },
    {
        "text": "सूक्ष्मः परमदुर्ज्ञेयः सतां धर्मः प्लवङ्गम ।\nहृदिस्थः सर्वभूतानामात्मा वेद शुभाशुभम् ॥४-१८-१५॥",
        "index": 15,
        "shloka_num": 15
    },
    {
        "text": "चपलश्चपलैः सार्धं वानरैरकृतात्मभिः ।\nजात्यन्ध इव जात्यन्धैर्मन्त्रयन् प्रेक्षसे नु किम् ॥४-१८-१६॥",
        "index": 16,
        "shloka_num": 16
    },
    {
        "text": "अहं तु व्यक्ततामस्य वचनस्य ब्रवीमि ते ।\nनहि मां केवलं रोषात् त्वं विगर्हितुमर्हसि ॥४-१८-१७॥",
        "index": 17,
        "shloka_num": 17
    },
    {
        "text": "तदेतत् कारणं पश्य यदर्थं त्वं मया हतः ।\nभ्रातुर्वर्तसि भार्यायां त्यक्त्वा धर्मं सनातनम् ॥४-१८-१८॥",
        "index": 18,
        "shloka_num": 18
    },
    {
        "text": "अस्य त्वं धरमाणस्य सुग्रीवस्य महात्मनः ।\nरुमायां वर्तसे कामात् स्नुषायां पापकर्मकृत् ॥४-१८-१९॥",
        "index": 19,
        "shloka_num": 19
    },
    {
        "text": "तद् व्यतीतस्य ते धर्मात् कामवृत्तस्य वानर ।\nभ्रातृभार्याभिमर्शेऽस्मिन् दण्डोऽयं प्रतिपादितः ॥४-१८-२०॥",
        "index": 20,
        "shloka_num": 20
    },
    {
        "text": "नहि लोकविरुद्धस्य लोकवृत्तादपेयुषः ।\nदण्डादन्यत्र पश्यामि निग्रहं हरियूथप ॥४-१८-२१॥",
        "index": 21,
        "shloka_num": 21
    },
    {
        "text": "न च ते मर्षये पापं क्षत्रियोऽहं कुलोद्गतः ।\nऔरसीं भगिनीं वापि भार्यां वाप्यनुजस्य यः ॥४-१८-२२॥",
        "index": 22,
        "shloka_num": 22
    },
    {
        "text": "प्रचरेत नरः कामात् तस्य दण्डो वधः स्मृतः ।\nभरतस्तु महीपालो वयं त्वादेशवर्तिनः ॥४-१८-२३॥",
        "index": 23,
        "shloka_num": 23
    },
    {
        "text": "त्वं च धर्मादतिक्रान्तः कथं शक्यमुपेक्षितुम् ।\nगुरुधर्मव्यतिक्रान्तं प्राज्ञो धर्मेण पालयन् ॥४-१८-२४॥",
        "index": 24,
        "shloka_num": 24
    },
    {
        "text": "भरतः कामयुक्तानां निग्रहे पर्यवस्थितः ।\nवयं तु भरतादेशावधिं कृत्वा हरीश्वर ।\nत्वद्विधान् भिन्नमर्यादान् निग्रहीतुं व्यवस्थिताः ॥४-१८-२५॥",
        "index": 25,
        "shloka_num": 25
    },
    {
        "text": "सुग्रीवेण च मे सख्यं लक्ष्मणेन यथा तथा ।\nदारराज्यनिमित्तं च निःश्रेयस्करः स मे ॥४-१८-२६॥",
        "index": 26,
        "shloka_num": 26
    },
    {
        "text": "प्रतिज्ञा च मया दत्ता तदा वानरसंनिधौ ।\nप्रतिज्ञा च कथं शक्या मद्विधेनानवेक्षितुम् ॥४-१८-२७॥",
        "index": 27,
        "shloka_num": 27
    },
    {
        "text": "तदेभिः कारणैः सर्वैर्महद्भिर्धर्मसंश्रितैः ।\nशासनं तव यद् युक्तं तद् भवाननुमन्यताम् ॥४-१८-२८॥",
        "index": 28,
        "shloka_num": 28
    },
    {
        "text": "सर्वथा धर्म इत्येव द्रष्टव्यस्तव निग्रहः ।\nवयस्यस्योपकर्तव्यं धर्ममेवानुपश्यता ॥४-१८-२९॥",
        "index": 29,
        "shloka_num": 29
    },
    {
        "text": "शक्यं त्वयापि तत्कार्यं धर्ममेवानुवर्तता ।\nश्रूयते मनुना गीतौ श्लोकौ चारित्रवत्सलौ ।\nगृहीतौ धर्मकुशलैस्तथा तच्चरितं मया ॥४-१८-३०॥",
        "index": 30,
        "shloka_num": 30
    },
    {
        "text": "राजभिर्धृतदण्डाश्च कृत्वा पापानि मानवाः ।\nनिर्मलाः स्वर्गमायान्ति सन्तः सुकृतिनो यथा ॥४-१८-३१॥",
        "index": 31,
        "shloka_num": 31
    },
    {
        "text": "शासनाद् वापि मोक्षाद् वा स्तेनः पापात् प्रमुच्यते ।\nराजा त्वशासन् पापस्य तदवाप्नोति किल्बिषम् ॥४-१८-३२॥",
        "index": 32,
        "shloka_num": 32
    },
    {
        "text": "आर्येण मम मान्धात्रा व्यसनं घोरमीप्सितम् ।\nश्रमणेन कृते पापे यथा पापं कृतं त्वया ॥४-१८-३३॥",
        "index": 33,
        "shloka_num": 33
    },
    {
        "text": "अन्यैरपि कृतं पापं प्रमत्तैर्वसुधाधिपैः ।\nप्रायश्चित्तं च कुर्वन्ति तेन तच्छाम्यते रजः ॥४-१८-३४॥",
        "index": 34,
        "shloka_num": 34
    },
    {
        "text": "तदलं परितापेन धर्मतः परिकल्पितः ।\nवधो वानरशार्दूल न वयं स्ववशे स्थिताः ॥४-१८-३५॥",
        "index": 35,
        "shloka_num": 35
    },
    {
        "text": "शृणु चाप्यपरं भूयः कारणं हरिपुंगव ।\nतच्छ्रुत्वा हि महद् वीर न मन्युं कर्तुमर्हसि ॥४-१८-३६॥",
        "index": 36,
        "shloka_num": 36
    },
    {
        "text": "न मे तत्र मनस्तापो न मन्युर्हरिपुंगव ।\nवागुराभिश्च पाशैश्च कूटैश्च विविधैर्नराः ॥४-१८-३७॥",
        "index": 37,
        "shloka_num": 37
    },
    {
        "text": "प्रतिच्छन्नाश्च दृश्याश्च गृह्णन्ति सुबहून् मृगान् ।\nप्रधावितान् वा वित्रस्तान् विस्रब्धानतिविष्ठितान् ॥४-१८-३८॥",
        "index": 38,
        "shloka_num": 38
    },
    {
        "text": "प्रमत्तानप्रमत्तान् वा नरा मांसाशिनो भृशम् ।\nविध्यन्ति विमुखांश्चापि न च दोषोऽत्र विद्यते ॥४-१८-३९॥",
        "index": 39,
        "shloka_num": 39
    },
    {
        "text": "यान्ति राजर्षयश्चात्र मृगयां धर्मकोविदाः ।\nतस्मात् त्वं निहतो युद्धे मया बाणेन वानर ।\nअयुध्यन् प्रतियुध्यन् वा यस्माच्छाखामृगो ह्यसि ॥४-१८-४०॥",
        "index": 40,
        "shloka_num": 40
    },
    {
        "text": "दुर्लभस्य च धर्मस्य जीवितस्य शुभस्य च ।\nराजानो वानरश्रेष्ठ प्रदातारो न संशयः ॥४-१८-४१॥",
        "index": 41,
        "shloka_num": 41
    },
    {
        "text": "तान् न हिंस्यान्न चाक्रोशेन्नाक्षिपेन्नाप्रियं वदेत् ।\nदेवा मानुषरूपेण चरन्त्येते महीतले ॥४-१८-४२॥",
        "index": 42,
        "shloka_num": 42
    },
    {
        "text": "त्वं तु धर्ममविज्ञाय केवलं रोषमास्थितः ।\nविदूषयसि मां धर्मे पितृपैतामहे स्थितम् ॥४-१८-४३॥",
        "index": 43,
        "shloka_num": 43
    },
    {
        "text": "एवमुक्तस्तु रामेण वाली प्रव्यथितो भृशम् ।\nन दोषं राघवे दध्यौ धर्मेऽधिगतनिश्चयः ॥४-१८-४४॥",
        "index": 44,
        "shloka_num": 44
    },
    {
        "text": "प्रत्युवाच ततो रामं प्राञ्जलिर्वानरेश्वरः ।\nयत् त्वमात्थ नरश्रेष्ठ तत् तथैव न संशयः ॥४-१८-४५॥",
        "index": 45,
        "shloka_num": 45
    },
    {
        "text": "प्रतिवक्तुं प्रकृष्टे हि नापकृष्टस्तु शक्नुयात् ।\nयदयुक्तं मया पूर्वं प्रमादाद् वाक्यमप्रियम् ॥४-१८-४६॥",
        "index": 46,
        "shloka_num": 46
    },
    {
        "text": "तत्रापि खलु मे दोषं कर्तुं नार्हसि राघव ।\nत्वं हि दृष्टार्थतत्त्वज्ञः प्रजानां च हिते रतः ।\nकार्यकारणसिद्धौ च प्रसन्ना बुद्धिरव्यया ॥४-१८-४७॥",
        "index": 47,
        "shloka_num": 47
    },
    {
        "text": "मामप्यवगतं धर्माद् व्यतिक्रान्तपुरस्कृतम् ।\nधर्मसंहितया वाचा धर्मज्ञ परिपालय ॥४-१८-४८॥",
        "index": 48,
        "shloka_num": 48
    },
    {
        "text": "बाष्पसंरुद्धकण्ठस्तु वाली सार्तरवः शनैः ।\nउवाच रामं सम्प्रेक्ष्य पङ्कलग्न इव द्विपः ॥४-१८-४९॥",
        "index": 49,
        "shloka_num": 49
    },
    {
        "text": "न चात्मानमहं शोचे न तारां नापि बान्धवान् ।\nयथा पुत्रं गुणज्येष्ठमङ्गदं कनकाङ्गदम् ॥४-१८-५०॥",
        "index": 50,
        "shloka_num": 50
    },
    {
        "text": "स ममादर्शनाद् दीनो बाल्यात् प्रभृति लालितः ।\nतटाक इव पीताम्बुरुपशोषं गमिष्यति ॥४-१८-५१॥",
        "index": 51,
        "shloka_num": 51
    },
    {
        "text": "बालश्चाकृतबुद्धिश्च एकपुत्रश्च मे प्रियः ।\nतारेयो राम भवता रक्षणीयो महाबलः ॥४-१८-५२॥",
        "index": 52,
        "shloka_num": 52
    },
    {
        "text": "सुग्रीवे चाङ्गदे चैव विधत्स्व मतिमुत्तमाम् ।\nत्वं हि गोप्ता च शास्ता च कार्याकार्यविधौ स्थितः ॥४-१८-५३॥",
        "index": 53,
        "shloka_num": 53
    },
    {
        "text": "या ते नरपते वृत्तिर्भरते लक्ष्मणे च या ।\nसुग्रीवे चाङ्गदे राजंस्तां चिन्तयितुमर्हसि ॥४-१८-५४॥",
        "index": 54,
        "shloka_num": 54
    },
    {
        "text": "मद्दोषकृतदोषां तां यथा तारां तपस्विनीम् ।\nसुग्रीवो नावमन्येत तथावस्थातुमर्हसि ॥४-१८-५५॥",
        "index": 55,
        "shloka_num": 55
    },
    {
        "text": "त्वया ह्यनुगृहीतेन शक्यं राज्यमुपासितुम् ।\nत्वद्वशे वर्तमानेन तव चित्तानुवर्तिना ॥४-१८-५६॥",
        "index": 56,
        "shloka_num": 56
    },
    {
        "text": "शक्यं दिवं चार्जयितुं वसुधां चापि शासितुम् ।\nत्वत्तोऽहं वधमाकांक्षन् वार्यमाणोऽपि तारया ॥४-१८-५७॥",
        "index": 57,
        "shloka_num": 57
    },
    {
        "text": "सुग्रीवेण सह भ्रात्रा द्वन्द्वयुद्धमुपागतः ।\nइत्युक्त्वा वानरो रामं विरराम हरीश्वरः ॥४-१८-५८॥",
        "index": 58,
        "shloka_num": 58
    },
    {
        "text": "स तमाश्वासयद् रामो वालिनं व्यक्तदर्शनम् ।\nसाधुसम्मतया वाचा धर्मतत्त्वार्थयुक्तया ॥४-१८-५९॥",
        "index": 59,
        "shloka_num": 59
    },
    {
        "text": "न संतापस्त्वया कार्य एतदर्थं प्लवङ्गम ।\nन वयं भवता चिन्त्या नाप्यात्मा हरिसत्तम ।\nवयं भवद्विशेषेण धर्मतः कृतनिश्चयाः ॥४-१८-६०॥",
        "index": 60,
        "shloka_num": 60
    },
    {
        "text": "दण्ड्ये यः पातयेद् दण्डं दण्ड्यो यश्चापि दण्ड्यते ।\nकार्यकारणसिद्धार्थावुभौ तौ नावसीदतः ॥४-१८-६१॥",
        "index": 61,
        "shloka_num": 61
    },
    {
        "text": "तद् भवान् दण्डसंयोगादस्माद् विगतकल्मषः ।\nगतः स्वां प्रकृतिं धर्म्यां दण्डदिष्टेन वर्त्मना ॥४-१८-६२॥",
        "index": 62,
        "shloka_num": 62
    },
    {
        "text": "त्यज शोकं च मोहं च भयं च हृदये स्थितम् ।\nत्वया विधानं हर्यग्र्य न शक्यमतिवर्तितुम् ॥४-१८-६३॥",
        "index": 63,
        "shloka_num": 63
    },
    {
        "text": "यथा त्वय्यङ्गदो नित्यं वर्तते वानरेश्वर ।\nतथा वर्तेत सुग्रीवे मयि चापि न संशयः ॥४-१८-६४॥",
        "index": 64,
        "shloka_num": 64
    },
    {
        "text": "स तस्य वाक्यं मधुरं महात्मनः समाहितं धर्मपथानुवर्तितम् ।\nनिशम्य रामस्य रणावमर्दिनो वचः सुयुक्तं निजगाद वानरः ॥४-१८-६५॥",
        "index": 65,
        "shloka_num": 65
    },
    {
        "text": "शराभितप्तेन विचेतसा मया प्रभाषितस्त्वं यदजानता विभो ।\nइदं महेन्द्रोपमभीमविक्रम प्रसादितस्त्वं क्षम मे नरेश्वर ॥४-१८-६६॥",
        "index": 66,
        "shloka_num": 66
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये किष्किन्धाकाण्डे वालिवधसमर्थनम् नाम अष्टादशः सर्गः ॥४-१८॥",
        "index": 67,
        "shloka_num": null
    }
]
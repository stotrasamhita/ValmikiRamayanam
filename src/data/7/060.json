[
    {
        "text": "अथ श्रीमद्वाल्मीकीयरामायणे उत्तरकाण्डे भार्गवच्यवनाध्यागमनम् नाम षष्ठितमः सर्गः ॥७-६०॥",
        "index": 0,
        "shloka_num": null
    },
    {
        "text": "तयोः संवदतोरेवं रामलक्ष्मणयोस्तदा ।\nवासन्तिकी निशा प्राप्ता न शीता न च घर्मदा ॥७-६०-१॥",
        "index": 1,
        "shloka_num": 1
    },
    {
        "text": "ततः प्रभाते विमले कृतपौर्वाह्णिकक्रियः ।\nअभिचक्राम काकुत्स्थो दर्शनं पौरकार्यवित् ॥७-६०-२॥",
        "index": 2,
        "shloka_num": 2
    },
    {
        "text": "ततः सुमन्त्रस्त्वागम्य राघवं वाक्यमब्रवीत् ।\nएते प्रतिहता राजन्द्वारि तिष्ठन्ति तापसाः ॥७-६०-३॥",
        "index": 3,
        "shloka_num": 3
    },
    {
        "text": "भार्गवच्यवनं चैव पुरस्कृत्य महर्षयः ।\nदर्शनं ते महाराज्ञश्चोदयन्ति कृतत्वराः ।\nप्रीयमाणा नरव्याघ्र यमुनातीरवासिनः ॥७-६०-४॥",
        "index": 4,
        "shloka_num": 4
    },
    {
        "text": "तस्य तद्वचनं श्रुत्वा रामः प्रोवाच धर्मवित् ।\nप्रवेश्यन्तां महाभागा भार्गवप्रमुखा द्विजाः ॥७-६०-५॥",
        "index": 5,
        "shloka_num": 5
    },
    {
        "text": "राज्ञस्त्वाज्ञां पुरस्कृत्य द्वाःस्थो मूर्ध्नि कृताञ्जलिः ।\nप्रवेशयामास तदा तापसान्सुदुरासदान् ॥७-६०-६॥",
        "index": 6,
        "shloka_num": 6
    },
    {
        "text": "शतं समधिकं तत्र दीप्यमानं स्वतेजसा ।\nप्रविष्टं राजभवनं तापसानां महात्मनाम् ॥७-६०-७॥",
        "index": 7,
        "shloka_num": 7
    },
    {
        "text": "ते द्विजाः पूर्णकलशैः सर्वतीर्थाम्बुसत्कृतैः ।\nगृहीत्वा फलमूलं च रामस्याभ्याहरन्बहु ॥७-६०-८॥",
        "index": 8,
        "shloka_num": 8
    },
    {
        "text": "प्रतिगृह्य तु तत्सर्वं रामः प्रीतिपुरस्कृतः ।\nतीर्थोदकानि सर्वाणि फलानि विविधानि च ॥७-६०-९॥",
        "index": 9,
        "shloka_num": 9
    },
    {
        "text": "उवाच च महाबाहुः सर्वानेव महामुनीन् ।\nइमान्यासनमुख्यानि यथार्हमुपविश्यताम् ॥७-६०-१०॥",
        "index": 10,
        "shloka_num": 10
    },
    {
        "text": "रामस्य भाषितं श्रुत्वा सर्व एव महर्षयः ।\nबृसीषु रुचिराख्यासु निषेदुः काञ्चनीषु ते ॥७-६०-११॥",
        "index": 11,
        "shloka_num": 11
    },
    {
        "text": "उपविष्टानृषींस्तत्र दृष्ट्वा परपुरञ्जयः ।\nप्रयतः प्राञ्जलिर्भूत्वा राघवो वाक्यमब्रवीत् ॥७-६०-१२॥",
        "index": 12,
        "shloka_num": 12
    },
    {
        "text": "किमागमनकार्यं वः किं करोमि समाहितः ।\nआज्ञाप्योऽहं महर्षीणां सर्वकामकरः सुखम् ॥७-६०-१३॥",
        "index": 13,
        "shloka_num": 13
    },
    {
        "text": "इदं राज्यं च सकलं जीवितं च हृदि स्थितम् ।\nसर्वमेतद्द्विदार्थं मे सत्यमेतद्ब्रवीमि वः ॥७-६०-१४॥",
        "index": 14,
        "shloka_num": 14
    },
    {
        "text": "तस्य तद्वचनं श्रुत्वा साधुकारो महानभूत् ।\nऋषीणामुग्रतपसां यमुनातीरवासिनाम् ॥७-६०-१५॥",
        "index": 15,
        "shloka_num": 15
    },
    {
        "text": "ऊचुश्च ते महात्मानो हर्षेण महता वृताः ।\nउपपन्नं नरश्रेष्ठ तवैव भुवि नान्यतः ॥७-६०-१६॥",
        "index": 16,
        "shloka_num": 16
    },
    {
        "text": "बहवः पार्थिवा राजन्नतिक्रान्ता महाबलाः ।\nकार्यस्य गौरवं मत्वा प्रतिज्ञां नाभ्यरोचयन् ॥७-६०-१७॥",
        "index": 17,
        "shloka_num": 17
    },
    {
        "text": "त्वया पुनर्ब्राह्मणगौरवादियं कृता प्रतिज्ञा ह्यनवेक्ष्य कारणम् ।\nततश्च कर्ता ह्यसि नात्र संशयो महाभयात्ऺत्रातुमृषींस्त्वमर्हसि ॥७-६०-१८॥",
        "index": 18,
        "shloka_num": 18
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे भार्गवच्यवनाध्यागमनम् नाम षष्ठितमः सर्गः ॥७-६०॥",
        "index": 19,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे मैत्रावरुणित्वप्राप्तिः नाम षट्पञ्चाशः सर्गः ॥७-५६॥",
        "index": 0,
        "shloka_num": null
    },
    {
        "text": "रामस्य भाषितं श्रुत्वा लक्ष्मणः परवीरहा ।\nउवाच प्राञ्जलिर्वाक्यं राघवं दीप्ततेजसम् ॥७-५६-१॥",
        "index": 1,
        "shloka_num": 1
    },
    {
        "text": "निक्षिप्तदेहौ काकुत्स्य कथं तौ द्विजपार्थिवौ ।\nपुनर्देहेन संयोगं जग्मतुर्देवसम्मतौ ॥७-५६-२॥",
        "index": 2,
        "shloka_num": 2
    },
    {
        "text": "लक्ष्मणेनैवमुक्तस्तु रामश्चेक्ष्वाकुनन्दनः ।\nप्रत्युवाच महातेजा लक्ष्मणं पुरुषर्षभः ॥७-५६-३॥",
        "index": 3,
        "shloka_num": 3
    },
    {
        "text": "तौ परस्परशापेन देहावुत्सृज्य धार्मिकौ ।\nअभूतां नृपविप्रर्षी वायुभूतौ तपोधनौ ॥७-५६-४॥",
        "index": 4,
        "shloka_num": 4
    },
    {
        "text": "अशरीरः शरीरस्य कृतेऽन्यस्य महामुनिः ।\nवसिष्ठः सुमहातेजा जगाम पितुरन्तिकम् ॥७-५६-५॥",
        "index": 5,
        "shloka_num": 5
    },
    {
        "text": "सोऽभिवाद्य ततः पादौ देवदेवस्य धर्मवित् ।\nपितामहमथोवाच वायुभूत इदं वचः ॥७-५६-६॥",
        "index": 6,
        "shloka_num": 6
    },
    {
        "text": "भगवन्निमिशापेन विदेहत्वमुपागमम् ।\nलोकनाथ महादेव अण्डजोऽपि त्वमब्जजः ॥७-५६-७॥",
        "index": 7,
        "shloka_num": 7
    },
    {
        "text": "सर्वेषां देहहीनानां महद्दुःखं भविष्यति ।\nलुप्यन्ते सर्वकार्यणि हीनदेहस्य वै प्रभो ।\nदेहस्यान्यस्य सद्भावे प्रसादं कर्तुमर्हसि ॥७-५६-८॥",
        "index": 8,
        "shloka_num": 8
    },
    {
        "text": "तमुवाच ततो ब्रह्मा स्वयम्भूरमितप्रभः ।\nमित्रावरुणजं तेज प्रविश त्वं महायशः ॥७-५६-९॥",
        "index": 9,
        "shloka_num": 9
    },
    {
        "text": "अयोनिजस्त्वं भविता तत्रापि द्विजसत्तम ।\nधर्मेण महता युक्तः पुनरेष्यसि मे वशम् ॥७-५६-१०॥",
        "index": 10,
        "shloka_num": 10
    },
    {
        "text": "एवमुक्तस्तु देवेन चाभिवाद्य प्रदक्षिणम् ।\nकृत्वा पितामहं तूर्णं प्रययौ वरुणालयम् ॥७-५६-११॥",
        "index": 11,
        "shloka_num": 11
    },
    {
        "text": "तमेव कालं मित्रोऽपि वरुणत्वमकारयत् ।\nक्षीरोदेन सहोपेतः पूज्यमानः सुरोत्तमैः ॥७-५६-१२॥",
        "index": 12,
        "shloka_num": 12
    },
    {
        "text": "एतस्मिन्नेव काले तु उर्वशी परमाप्सराः ।\nयदृच्छया तमुद्देशमाययौ सखिभिर्वृता ॥७-५६-१३॥",
        "index": 13,
        "shloka_num": 13
    },
    {
        "text": "तां दृष्ट्वा रूपसम्पन्नां क्रीडन्तीं वरुणालये ।\nआविशत्परमो हर्षो वरुणं चोर्वशीकृते ॥७-५६-१४॥",
        "index": 14,
        "shloka_num": 14
    },
    {
        "text": "स तां पद्मपलाशाक्षीं पूर्णचन्द्रनिभाननाम् ।\nवरुणो वरयामास मैथुनायाप्सरोवराम् ॥७-५६-१५॥",
        "index": 15,
        "shloka_num": 15
    },
    {
        "text": "प्रत्युवाच ततः सा तु वरुणं प्राञ्जलिः स्थिता ।\nमित्रेणाहं वृता साक्षात्पूर्वमेव सुरेश्वर ॥७-५६-१६॥",
        "index": 16,
        "shloka_num": 16
    },
    {
        "text": "वरुणस्त्वब्रवीद्वाक्यं कन्दर्पशरपीडितः ।\nइदं तेजः समुत्स्रक्ष्ये कुम्भेऽस्मिन्देवनिर्मिते ॥७-५६-१७॥",
        "index": 17,
        "shloka_num": 17
    },
    {
        "text": "एवमुत्सृज्य सुश्रोणि त्वय्यहं वरवर्णिनि ।\nकृतकामो भविष्यामि यदि नेच्छसि सङ्गमम् ॥७-५६-१८॥",
        "index": 18,
        "shloka_num": 18
    },
    {
        "text": "तस्य तल्लोकपालस्य वरुणस्य सुभाषितम् ।\nउर्वशी परमप्रीता श्रुत्वा वाक्यमुवाच ह ॥७-५६-१९॥",
        "index": 19,
        "shloka_num": 19
    },
    {
        "text": "काममेतद्भवत्वेवं हृदयं मे त्वयि स्थितम् ।\nभावश्चाप्यधिकस्तुभ्यं देहो मित्रस्य तु प्रभो ॥७-५६-२०॥",
        "index": 20,
        "shloka_num": 20
    },
    {
        "text": "उर्वश्या एवमुक्तस्तु रेतस्तन्महदद्भुतम् ।\nज्वलदग्निशिखाप्रख्यं तस्मिन्कुम्भे ह्यपासृजत् ॥७-५६-२१॥",
        "index": 21,
        "shloka_num": 21
    },
    {
        "text": "उर्वशी त्वगमत्तत्र मित्रो वै यत्र देवता ।\nतां तु मित्रः सुसङ्क्रम्य उर्वशीमिदमब्रवीत् ॥७-५६-२२॥",
        "index": 22,
        "shloka_num": 22
    },
    {
        "text": "मया निमन्त्रिता पूर्वं कस्मात्त्वमवसर्जिता ।\nपतिमन्यं वृतवती तस्मात्त्वं दुष्टचारिणी ॥७-५६-२३॥",
        "index": 23,
        "shloka_num": 23
    },
    {
        "text": "अनेन दुष्कृतेन त्वं मत्क्रोधकलुषीकृता ।\nमनुष्यलोकमास्थाय कञ्चित्कालं निवत्स्यसि ॥७-५६-२४॥",
        "index": 24,
        "shloka_num": 24
    },
    {
        "text": "बुधस्य पुत्रो राजर्षिः काशीराजः पुरूरवाः ।\nतमद्य गच्छ दुर्बुद्धे स ते भर्ता भविष्यति ॥७-५६-२५॥",
        "index": 25,
        "shloka_num": 25
    },
    {
        "text": "ततः सा शापदोषेण पुरूरवसमभ्यगात् ।\nप्रतियाते पुरूरवं बुधस्यात्मजमौरसम् ॥७-५६-२६॥",
        "index": 26,
        "shloka_num": 26
    },
    {
        "text": "तस्य जज्ञे ततः श्रीमानायुः पुत्रो महाबलः ।\nनहुषो यस्य पुत्रस्तु बभूवेन्द्रसमद्युतिः ॥७-५६-२७॥",
        "index": 27,
        "shloka_num": 27
    },
    {
        "text": "वज्रमुत्सृज्य वृत्राय भ्रान्तेऽथ त्रिदिवेश्वरे ।\nशतं वर्षसहस्राणि येनेन्द्रत्वं प्रशासितम् ॥७-५६-२८॥",
        "index": 28,
        "shloka_num": 28
    },
    {
        "text": "सा तेन शापेन जगाम भूमिं तदोर्वशी चारुदती सुनेत्रा ।\nबहूनि वर्षाण्यवसच्च सुभ्रूः शापक्षयादिन्द्रसदो ययौ च ॥७-५६-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे मैत्रावरुणित्वप्राप्तिः नाम षट्पञ्चाशः सर्गः ॥७-५६॥",
        "index": 30,
        "shloka_num": null
    }
]
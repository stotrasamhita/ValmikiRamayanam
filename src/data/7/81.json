[
    {
        "text": "अथ श्रीमद्वाल्मीकीयरामायणे उत्तरकाण्डे दण्डशापः नाम एकाशीतितमः सर्गः ॥७-८१॥",
        "index": 0,
        "shloka_num": null
    },
    {
        "text": "स मुहूर्तादुपश्रुत्य देवर्षिरमितप्रभः ।\nस्वमाश्रमं शिष्यवृतः क्षुधार्तः सन्न्यवर्तत ॥७-८१-१॥",
        "index": 1,
        "shloka_num": 1
    },
    {
        "text": "सोऽपश्यदरजां दीनां रजसा समभिप्लुताम् ।\nज्योत्स्नामिव ग्रहग्रस्तां प्रत्यूषे न विराजतीम् ॥७-८१-२॥",
        "index": 2,
        "shloka_num": 2
    },
    {
        "text": "तस्य रोषः समभवत्क्षुधार्तस्य विशेषतः ।\nनिर्दहन्निव लोकांस्त्रीञ्छिष्यांश्चैतदुवाच ह ॥७-८१-३॥",
        "index": 3,
        "shloka_num": 3
    },
    {
        "text": "पश्यध्वं विपरीतस्य दण्डस्याविजितात्मनः ।\nविपत्तिं घोरसङ्काशां क्रुद्धामग्निशिखामिव ॥७-८१-४॥",
        "index": 4,
        "shloka_num": 4
    },
    {
        "text": "क्षयोऽस्य दुर्मतेः प्राप्तः सानुगस्य दुरात्मनः ।\nयः प्रदीप्तां हुताशस्य शिखां वै स्प्रष्टुमिच्छति ॥७-८१-५॥",
        "index": 5,
        "shloka_num": 5
    },
    {
        "text": "यस्मात्स कृतवान्पापमीदृशं घोरसंहितम् ।\nतस्मात्प्राप्स्यति दुर्मेधाः फलं पापस्य कर्मणः ॥७-८१-६॥",
        "index": 6,
        "shloka_num": 6
    },
    {
        "text": "सप्तरात्रेण राजासौ सभृत्यबलवाहनः ।\nपापकर्मसमाचारो वधं प्राप्स्यति दुर्मतिः ॥७-८१-७॥",
        "index": 7,
        "shloka_num": 7
    },
    {
        "text": "समन्ताद्योजनशतं विषयं चास्य दुर्मतेः ।\nधक्ष्यते पांसुवर्षेण महता पाकशासनः ॥७-८१-८॥",
        "index": 8,
        "shloka_num": 8
    },
    {
        "text": "सर्वसत्वानि यानीह स्थावराणि चराणि च ।\nमहता पांसुवर्षेण विलयं सर्वतोऽगमन् ॥७-८१-९॥",
        "index": 9,
        "shloka_num": 9
    },
    {
        "text": "दण्डस्य विषयो यावत्तावत्सर्वसमुच्छ्रयम् ।\nपांसुवर्षमिवालक्ष्यं सप्तरात्रं भविष्यति ॥७-८१-१०॥",
        "index": 10,
        "shloka_num": 10
    },
    {
        "text": "इत्युक्त्वा क्रोधताम्राक्षस्तदाश्रमनिवासिनम् ।\nजनं जनपदान्तेषु स्थीयतामिति चाब्रवीत् ॥७-८१-११॥",
        "index": 11,
        "shloka_num": 11
    },
    {
        "text": "श्रुत्वा तूशनसो वाक्यं सोऽऽश्रमावसथो जनः ।\nनिष्क्रान्तो विषयात्तस्मात्स्थानं चक्रेऽथ बाह्यतः ॥७-८१-१२॥",
        "index": 12,
        "shloka_num": 12
    },
    {
        "text": "स तथोक्त्वा मुनिजनमरजामिदमब्रवीत् ।\nइहैव वस दुर्मेधे आश्रमे सुसमाहिता ॥७-८१-१३॥",
        "index": 13,
        "shloka_num": 13
    },
    {
        "text": "इदं योजनपर्यन्तं सरः सुरुचिरप्रभम् ।\nअरजे विज्वरा भुङ्क्ष्व कालश्चात्र प्रतीक्ष्यताम् ॥७-८१-१४॥",
        "index": 14,
        "shloka_num": 14
    },
    {
        "text": "त्वत्समीपे च ये सत्त्वा वासमेष्यन्ति तां निशाम् ।\nअवध्याः पांसुवर्षेण ते भविष्यन्ति नित्यदा ॥७-८१-१५॥",
        "index": 15,
        "shloka_num": 15
    },
    {
        "text": "श्रुत्वा नियोगं ब्रह्मर्षेः साऽरजा भार्गवी तदा ।\nतथेति पितरं प्राह भार्गवं भृशदुःखिता ।\nइत्युक्त्वा भार्गवो वासमन्यत्र समकारयत् ॥७-८१-१६॥",
        "index": 16,
        "shloka_num": 16
    },
    {
        "text": "तच्च राज्यं नरेन्द्रस्य सभृत्यबलवाहनम् ।\nसप्ताहाद्भस्मसाद्भूतं यथोक्तं ब्रह्मवादिना ॥७-८१-१७॥",
        "index": 17,
        "shloka_num": 17
    },
    {
        "text": "तस्यासौ दण्डविषयो विन्ध्यशैवलयोर्नृप ।\nशप्तो ब्रह्मर्षिणा तेन वैधर्म्ये सहिते कृते ॥७-८१-१८॥",
        "index": 18,
        "shloka_num": 18
    },
    {
        "text": "ततः प्रभृति काकुत्स्थ दण्डकारण्यमुच्यते ।\nतपस्विनः स्थिता ह्यत्र जनस्थानमतोऽभवत् ॥७-८१-१९॥",
        "index": 19,
        "shloka_num": 19
    },
    {
        "text": "एतत्ते सर्वमाख्यातं यन्मां पृच्छसि राघव ।\nसन्ध्यामुपासितुं वीर समयो ह्यतिवर्तते ॥७-८१-२०॥",
        "index": 20,
        "shloka_num": 20
    },
    {
        "text": "एते महर्षयः सर्वे पूर्णकुम्भाः समन्ततः ।\nकृतोदका नरव्याघ्र आदित्यं पर्युपासते ॥७-८१-२१॥",
        "index": 21,
        "shloka_num": 21
    },
    {
        "text": "स तैर्ब्राह्मणमभ्यस्तं सहितैर्ब्रह्मवित्तमैः ।\nरविरस्तं गतो राम गच्छोदकमुपस्पृश ॥७-८१-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे दण्डशापः नाम एकाशीतितमः सर्गः ॥७-८१॥",
        "index": 23,
        "shloka_num": null
    }
]
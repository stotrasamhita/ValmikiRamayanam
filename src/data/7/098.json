[
    {
        "text": "अथ श्रीमद्वाल्मीकीयरामायणे उत्तरकाण्डे रामकोपोपशमः नाम अष्टनवतितमः सर्गः ॥७-९८॥",
        "index": 0,
        "shloka_num": null
    },
    {
        "text": "रसातलं प्रविष्टायां वैदेह्यां सर्ववानराः ।\nचुक्रुशुः साधु साध्वीति मुनयो रामसन्निधौ ॥७-९८-१॥",
        "index": 1,
        "shloka_num": 1
    },
    {
        "text": "दण्डकाष्ठमवष्टभ्य बाष्पव्याकुलितेक्षणः ।\nअवाक्छिरा दीनमना रामो ह्यासीत्सुदुःखितः ॥७-९८-२॥",
        "index": 2,
        "shloka_num": 2
    },
    {
        "text": "स रुदित्वा चिरं कालं बहुशो बाष्पमुत्सृजन् ।\nक्रोधशोकसमाविष्टो रामो वचनमब्रवीत् ॥७-९८-३॥",
        "index": 3,
        "shloka_num": 3
    },
    {
        "text": "अभूतपूर्वं शोकं मे मनः स्प्रष्टुमिवेच्छति ।\nपश्यतो मे यथा नष्टा सीता श्रीरिव रूपिणी ॥७-९८-४॥",
        "index": 4,
        "shloka_num": 4
    },
    {
        "text": "साऽदर्शनं पुरा सीता लङ्कापारे महोदधेः ।\nततश्चापि मयानीता किं पुनर्वसुधातलात् ॥७-९८-५॥",
        "index": 5,
        "shloka_num": 5
    },
    {
        "text": "वसुधे देवि भवति सीता निर्यात्यतां मम ।\nदर्शयिष्यामि वा रोषं यथा मामवगच्छसि ॥७-९८-६॥",
        "index": 6,
        "shloka_num": 6
    },
    {
        "text": "कामं श्वश्रूर्ममैव त्वं त्वत्सकाशाद्धि मैथिली ।\nकर्षता हलहस्तेन जनकेनोद्धृता पुरा ॥७-९८-७॥",
        "index": 7,
        "shloka_num": 7
    },
    {
        "text": "तस्मान्निर्यात्यतां सीता विवरं वा प्रयच्छ मे ।\nपाताले नाकपृष्ठे वा वसेयं सहितस्तया ॥७-९८-८॥",
        "index": 8,
        "shloka_num": 8
    },
    {
        "text": "आनय त्वं हि तां सीतां मत्तोऽहं मैथिलीकृते ।\nन मे दास्यसि चेत्सीतां यथारूपां महीतले ॥७-९८-९॥",
        "index": 9,
        "shloka_num": 9
    },
    {
        "text": "सपर्वतवनां कृत्स्नां विधमिष्यामि ते स्थितम् ।\nनाशयिष्याम्यहं भूमिं सर्वमापो भवत्विह ॥७-९८-१०॥",
        "index": 10,
        "shloka_num": 10
    },
    {
        "text": "एवं ब्रुवाणे काकुत्स्थे क्रोधशोकसमन्विते ।\nब्रह्मा सुरगणैः सार्धमुवाच रघुनन्दनम् ॥७-९८-११॥",
        "index": 11,
        "shloka_num": 11
    },
    {
        "text": "राम राम न सन्तापं कर्तुमर्हसि सुव्रत ।\nस्मर त्वं पूर्वकं भावं मन्त्रं चामित्रकर्शन ॥७-९८-१२॥",
        "index": 12,
        "shloka_num": 12
    },
    {
        "text": "न खलु त्वां महाबाहो स्मारयेयमनुत्तमम् ।\nइमं मुहूर्तं दुर्धर्ष स्मर त्वं जन्म वैष्णवम् ॥७-९८-१३॥",
        "index": 13,
        "shloka_num": 13
    },
    {
        "text": "सीता हि विमला साध्वी तव पूर्वपरायणा ।\nनागलोकं सुखं प्रायात्त्वदाश्रयतपोबलात् ॥७-९८-१४॥",
        "index": 14,
        "shloka_num": 14
    },
    {
        "text": "स्वर्गे ते सङ्गमो भूयो भविष्यति न संशयः ।\nअस्यास्तु परिषन्मध्ये यद्ब्रवीमि निबोध तत् ॥७-९८-१५॥",
        "index": 15,
        "shloka_num": 15
    },
    {
        "text": "एतदेव हि काव्यं ते काव्यानामुत्तमं श्रुतम् ।\nसर्वं विस्तरतो राम व्याख्यास्यति न संशयः ॥७-९८-१६॥",
        "index": 16,
        "shloka_num": 16
    },
    {
        "text": "जन्मप्रभृति ते वीर सुखदुःखोपसेवनम् ।\nभविष्यदुत्तरं चेह सर्वं वाल्मीकिना कृतम् ॥७-९८-१७॥",
        "index": 17,
        "shloka_num": 17
    },
    {
        "text": "आदिकाव्यमिदं राम त्वयि सर्वं प्रतिष्ठितम् ।\nनह्यन्योऽर्हति काव्यानां यशोभाग्राघवादृते ॥७-९८-१८॥",
        "index": 18,
        "shloka_num": 18
    },
    {
        "text": "श्रुतं ते पूर्वमेतद्धि मया सर्वं सुरैः सह ।\nदिव्यमद्भुतरूपं च सत्यवाक्यमनावृतम् ॥७-९८-१९॥",
        "index": 19,
        "shloka_num": 19
    },
    {
        "text": "स त्वं पुरुषशार्दूल धर्मेण सुसमाहितः ।\nशेषं भविष्यं काकुत्स्थ काव्यं रामायणं शृणु ॥७-९८-२०॥",
        "index": 20,
        "shloka_num": 20
    },
    {
        "text": "उत्तरं नाम काव्यस्य शेषमत्र महायशः ।\nतच्छृणुष्व महातेज ऋषिभिः सार्धमुत्तमम् ॥७-९८-२१॥",
        "index": 21,
        "shloka_num": 21
    },
    {
        "text": "न खल्वन्येन काकुत्स्थ श्रोतव्यमिदमुत्तमम् ।\nपरमम् ऋषिणा वीर त्वयैव रघुनन्दन ॥७-९८-२२॥",
        "index": 22,
        "shloka_num": 22
    },
    {
        "text": "एतावदुक्त्वा वचनं ब्रह्मा त्रिभुवनेश्वरः ।\nजगाम त्रिदिवं देवो देवैः सह सबान्धवैः ॥७-९८-२३॥",
        "index": 23,
        "shloka_num": 23
    },
    {
        "text": "ये च तत्र महात्मान ऋषयो ब्राह्मलौकिकाः ।\nब्रह्मणा समनुज्ञाता न्यवर्तन्त महौजसः ।\nउत्तरं श्रोतुमनसो भविष्यं यच्च राघवे ॥७-९८-२४॥",
        "index": 24,
        "shloka_num": 24
    },
    {
        "text": "ततो रामः शुभां वाणीं देवदेवस्य भाषिताम् ।\nश्रुत्वा परमतेजस्वी वाल्मीकिमिदमब्रवीत् ॥७-९८-२५॥",
        "index": 25,
        "shloka_num": 25
    },
    {
        "text": "भगवन् श्रोतुमनस ऋषयो ब्राह्मलौकिकाः ।\nभविष्यदुत्तरं यन्मे श्वोभूते सम्प्रवर्तताम् ॥७-९८-२६॥",
        "index": 26,
        "shloka_num": 26
    },
    {
        "text": "एवं विनिश्चयं कृत्वा सम्प्रगृह्य कुशीलवौ ।\nतं जनौघं विसृज्याथ पर्णशालामुपागमत् ।\nतामेव शोचतः सीतां सा व्यतीयाय शर्वरी ॥७-९८-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रामकोपोपशमः नाम अष्टनवतितमः सर्गः ॥७-९८॥",
        "index": 28,
        "shloka_num": null
    }
]
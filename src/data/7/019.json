[
    {
        "text": "अथ श्रीमद्वाल्मीकीयरामायणे उत्तरकाण्डे अनरण्यशापः नाम एकोनविंशः सर्गः ॥७-१९॥",
        "index": 0,
        "shloka_num": null
    },
    {
        "text": "अथ जित्वा मरुत्तं स प्रययौ राक्षसाधिपः ।\nनगराणि नरेन्द्राणां युद्धकाङ्क्षी दशाननः ॥७-१९-१॥",
        "index": 1,
        "shloka_num": 1
    },
    {
        "text": "समासाद्य तु राजेन्द्रान्महेन्द्रवरुणोपमान् ।\nअब्रवीद्राक्षसेन्द्रस्तु युद्धं मे दीयतामिति ॥७-१९-२॥",
        "index": 2,
        "shloka_num": 2
    },
    {
        "text": "निर्जिताः स्मेति वा ब्रूत एष मे हि सुनिश्चयः ।\nअन्यथा कुर्वतामेवं मोक्षो नैवोपपद्यते ॥७-१९-३॥",
        "index": 3,
        "shloka_num": 3
    },
    {
        "text": "ततस्त्वभीरवः प्राज्ञाः पार्थिवा धर्मनिश्चयाः ।\nमन्त्रयित्वा ततोऽन्योन्यं राजानः सुमहाबलाः ।\nनिर्जिताः स्मेत्यभाषन्त ज्ञात्वा वरबलं रिपोः ॥७-१९-४॥",
        "index": 4,
        "shloka_num": 4
    },
    {
        "text": "दुष्यन्तः सुरथो गाधिर्गयो राजा पुरूरवाः ।\nएते सर्वेऽब्रुवंस्तात निर्जिताः स्मेति पार्थिवाः ॥७-१९-५॥",
        "index": 5,
        "shloka_num": 5
    },
    {
        "text": "अथायोध्यां समासाद्य रावणो राक्षसाधिपः ॥७-१९-६॥",
        "index": 6,
        "shloka_num": 6
    },
    {
        "text": "सुगुप्तामनरण्येन शक्रेणेवामरावतीम् ।\nस तं पुरुषशार्दूलं पुरन्दरसमं बले ॥७-१९-७॥",
        "index": 7,
        "shloka_num": 7
    },
    {
        "text": "प्राह राजानमासाद्य युद्धं देहीति रावणः ।\nनिर्जितोऽस्मीति वा ब्रूहि त्वमेवं मम शासनम् ॥७-१९-८॥",
        "index": 8,
        "shloka_num": 8
    },
    {
        "text": "अयोध्याधिपतिस्तस्य श्रुत्वा पापात्मनो वचः ।\nअनरण्यस्तु सङ्क्रुद्धो राक्षसेन्द्रमथाब्रवीत् ॥७-१९-९॥",
        "index": 9,
        "shloka_num": 9
    },
    {
        "text": "दीयते द्वन्द्वयुद्धं ते राक्षसाधिपते मया ।\nसन्तिष्ठ क्षिप्रमायत्तो भव चैवं भवाम्यहम् ॥७-१९-१०॥",
        "index": 10,
        "shloka_num": 10
    },
    {
        "text": "अथ पूर्वं श्रुतार्थेन निर्जितं सुमहद्बलम् ।\nनिष्क्रामत्तन्नरेन्द्रस्य बलं रक्षोवधोद्यतम् ॥७-१९-११॥",
        "index": 11,
        "shloka_num": 11
    },
    {
        "text": "नागानां दशसाहस्रं वाजिनां नियुतं तथा ।\nरथानां बहुसाहस्रं पत्तीनां च नरोत्तम ॥७-१९-१२॥",
        "index": 12,
        "shloka_num": 12
    },
    {
        "text": "महीं सञ्छाद्य निष्क्रान्तं सपदातिरथं रणे ।\nततः प्रवृत्तं सुमहद्युद्धं युद्धविशारद ॥७-१९-१३॥",
        "index": 13,
        "shloka_num": 13
    },
    {
        "text": "अनरण्यस्य नृपते राक्षसेन्द्रस्य चाद्भुतम् ।\nतद्रावणबलं प्राप्य बलं तस्य महीपतेः ॥७-१९-१४॥",
        "index": 14,
        "shloka_num": 14
    },
    {
        "text": "प्राणश्यत तदा सर्वं हव्यं हुतमिवानले ।\nयुद्ध्वा च सुचिरं कालं कृत्वा विक्रममुत्तमम् ॥७-१९-१५॥",
        "index": 15,
        "shloka_num": 15
    },
    {
        "text": "प्रज्वलन्तं तमासाद्य क्षिप्रमेवावशेषितम् ।\nप्राविशत्सङ्कुलं तत्र शलभा इव पावकम् ।\nनश्यति स्म बलं तत्र हव्यं हुतमिवानले ॥७-१९-१६॥",
        "index": 16,
        "shloka_num": 16
    },
    {
        "text": "सोऽपश्यत्तन्नरेन्द्रस्तु नश्यमानं महाबलम् ।\nमहार्णवं समासाद्य वनापगशतं यथा ॥७-१९-१७॥",
        "index": 17,
        "shloka_num": 17
    },
    {
        "text": "ततः शक्रधनुःप्रख्यं धनुर्विस्फारयन्स्वयम् ।\nआससाद नरेन्द्रस्तं रावणं क्रोधमूर्च्छितः ॥७-१९-१८॥",
        "index": 18,
        "shloka_num": 18
    },
    {
        "text": "अनरण्येन तेऽमात्या मारीचशुकसारणाः ।\nप्रहस्तसहिता भग्ना व्यद्रवन्त मृगा इव ॥७-१९-१९॥",
        "index": 19,
        "shloka_num": 19
    },
    {
        "text": "ततो बाणशतान्यष्टौ पातयामास मूर्धनि ।\nतस्य राक्षसराजस्य इक्ष्वाकुकुलनन्दनः ॥७-१९-२०॥",
        "index": 20,
        "shloka_num": 20
    },
    {
        "text": "तस्य बाणाः पतन्तस्ते चक्रिरे न क्षतं क्वचित् ।\nवारिधारा इवाभ्रेभ्यः पतन्त्यो गिरिमूर्धनि ॥७-१९-२१॥",
        "index": 21,
        "shloka_num": 21
    },
    {
        "text": "ततो राक्षसराजेन क्रुद्धेन नृपतिस्तदा ।\nतलेनाभिहतो मूर्ध्नि स रथान्निपपात ह ॥७-१९-२२॥",
        "index": 22,
        "shloka_num": 22
    },
    {
        "text": "स राजा पतितो भूमौ विह्वलाङ्गः प्रवेपितः ।\nवज्रदग्ध इवारण्ये सालो निपतितो यथा ॥७-१९-२३॥",
        "index": 23,
        "shloka_num": 23
    },
    {
        "text": "तं प्रहस्याब्रवीद्द्रक्ष इक्ष्वाकुं पृथिवीपतिम् ।\nकिमिदानीं फलं प्राप्तं त्वया मां प्रति युद्ध्यता ॥७-१९-२४॥",
        "index": 24,
        "shloka_num": 24
    },
    {
        "text": "त्रैलोक्ये नास्ति यो द्वन्द्वं मम दद्यान्नराधिप ।\nशङ्के प्रसक्तो भोगेषु न शृणोषि बलं मम ॥७-१९-२५॥",
        "index": 25,
        "shloka_num": 25
    },
    {
        "text": "तस्यैवं ब्रुवतो राजा मन्दासुर्वाक्यमब्रवीत् ।\nकिं शक्यमिह कर्तुं वै कालो हि दुरतिक्रमः ॥७-१९-२६॥",
        "index": 26,
        "shloka_num": 26
    },
    {
        "text": "नह्यहं निर्जितो रक्षस्त्वया चात्मप्रशंसिना ।\nकालेनैव विपन्नोऽहं हेतुभूतस्तु मे भवान् ॥७-१९-२७॥",
        "index": 27,
        "shloka_num": 27
    },
    {
        "text": "किं त्विदानीं मया शक्यं कर्तुं प्राणपरिक्षये ।\nनह्यहं विमुखी रक्षो युध्यमानस्त्वया हतः ॥७-१९-२८॥",
        "index": 28,
        "shloka_num": 28
    },
    {
        "text": "इक्ष्वाकुपरिभावित्वाद्वचो वक्ष्यामि राक्षस ।\nयदि दत्तं यदि हुतं यदि मे सुकृतं तपः यदि गुप्ताः प्रजाः सम्यक्तदा सत्यं वचोऽस्तु मे ॥७-१९-२९॥",
        "index": 29,
        "shloka_num": 29
    },
    {
        "text": "उत्पत्स्यते कुले ह्यस्मिन्निक्ष्वाकूणां महात्मनाम् ।\nरामो दाशरथिर्नाम यस्ते प्राणान्हरिष्यति ॥७-१९-३०॥",
        "index": 30,
        "shloka_num": 30
    },
    {
        "text": "ततो जलधरोदग्रस्ताडितो देवदुन्दुभिः ।\nतस्मिन्नुदाहृते शापे पुष्पवृष्टिश्च खाच्च्युता ॥७-१९-३१॥",
        "index": 31,
        "shloka_num": 31
    },
    {
        "text": "ततः स राजा राजेन्द्र गतः स्थानं त्रिविष्टपम् ।\nस्वर्गते च नृपे तस्मिन्राक्षसः सोऽपसर्पत ॥७-१९-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अनरण्यशापः नाम एकोनविंशः सर्गः ॥७-१९॥",
        "index": 33,
        "shloka_num": null
    }
]
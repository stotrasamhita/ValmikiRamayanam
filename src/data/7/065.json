[
    {
        "text": "अथ श्रीमद्वाल्मीकीयरामायणे उत्तरकाण्डे सौदासकथा नाम पञ्चषष्ठितमः सर्गः ॥७-६५॥",
        "index": 0,
        "shloka_num": null
    },
    {
        "text": "प्रस्थाप्य च बलं सर्वं मासमात्रोषितः पथि ।\nएक एवाशु शत्रुघ्नो जगाम त्वरितं तदा ॥७-६५-१॥",
        "index": 1,
        "shloka_num": 1
    },
    {
        "text": "द्विरात्रमन्तरे शूर उष्य राघवनन्दनः ।\nवाल्मीकेराश्रमं पुण्यमगच्छद्वासमुत्तमम् ॥७-६५-२॥",
        "index": 2,
        "shloka_num": 2
    },
    {
        "text": "सोऽभिवाद्य महात्मानं वाल्मीकिं मुनिसत्तमम् ।\nकृताञ्जलिरथो भूत्वा वाक्यमेतदुवाच ह ॥७-६५-३॥",
        "index": 3,
        "shloka_num": 3
    },
    {
        "text": "भगवन्वस्तुमिच्छामि गुरोः कृत्यादिहागतः ।\nश्वः प्रभाते गमिष्यामि प्रतीचीं वारुणीं दिशम् ॥७-६५-४॥",
        "index": 4,
        "shloka_num": 4
    },
    {
        "text": "शत्रुघ्नस्य वचः श्रुत्वा प्रहस्य मुनिपुङ्गवः ।\nप्रत्युवाच महात्मानं स्वागतं ते महायशः ॥७-६५-५॥",
        "index": 5,
        "shloka_num": 5
    },
    {
        "text": "स्वमाश्रममिदं सौम्य राघवाणां कुलस्य हि ।\nआसनं पाद्यमर्ध्यं च निर्विशङ्कः प्रतीच्छ मे ॥७-६५-६॥",
        "index": 6,
        "shloka_num": 6
    },
    {
        "text": "प्रतिगृह्य तदा पूजां फलमूलं च भोजनम् ।\nभक्षयामास काकुत्स्थस्तृप्तिं च परमां गतः ॥७-६५-७॥",
        "index": 7,
        "shloka_num": 7
    },
    {
        "text": "स भुक्त्वा फलमूलं च महर्षिं तमुवाच ह ।\nइयं यज्ञविभूतिस्ते कस्याश्रमसमीपतः ॥७-६५-८॥",
        "index": 8,
        "shloka_num": 8
    },
    {
        "text": "तत्तस्य भाषितं श्रुत्वा वाल्मीकिर्वाक्यमब्रवीत् ।\nशत्रुघ्न शृणु यस्येदं बभूवायतनं पुरा ॥७-६५-९॥",
        "index": 9,
        "shloka_num": 9
    },
    {
        "text": "युष्माकं पूर्वको राजा सौदासस्तस्य भूपतेः ।\nपुत्रो वीरसहो नाम वीर्यवानतिधार्मिकः ॥७-६५-१०॥",
        "index": 10,
        "shloka_num": 10
    },
    {
        "text": "स बाल एव सौदासो मृगयामुपचक्रमे ।\nचञ्चूर्यमाणं ददृशे स शूरो राक्षसद्वयम् ॥७-६५-११॥",
        "index": 11,
        "shloka_num": 11
    },
    {
        "text": "शार्दूलरूपिणौ घोरौ मृगान्बहुसहस्रशः ।\nभक्षमाणावसन्तुष्टौ पर्याप्तिं नैव जग्मतुः ॥७-६५-१२॥",
        "index": 12,
        "shloka_num": 12
    },
    {
        "text": "स तु तौ राक्षसौ दृष्ट्वा निर्मृगं च वनं कृतम् ।\nक्रोधेन महताऽऽविष्टो जघानैकं महेषुणा ॥७-६५-१३॥",
        "index": 13,
        "shloka_num": 13
    },
    {
        "text": "विनिपात्य तमेकं तु सौदासः पुरुषर्षभः ।\nविज्वरो विगतामार्षो हतं रक्षो ह्युदैक्षत ॥७-६५-१४॥",
        "index": 14,
        "shloka_num": 14
    },
    {
        "text": "निरीक्षमाणं तं दृष्ट्वा सहायं तस्य रक्षसः ।\nसन्तापमकरोद्घोरं सौदासं चेदमब्रवीत् ॥७-६५-१५॥",
        "index": 15,
        "shloka_num": 15
    },
    {
        "text": "यस्मादनपराधं त्वं सहायं मम जघ्निवान् ।\nतस्मात्तवापि पापिष्ठ प्रदास्यामि प्रतिक्रियाम् ॥७-६५-१६॥",
        "index": 16,
        "shloka_num": 16
    },
    {
        "text": "एवमुक्त्वा तु तद्राक्षस्तत्रैवान्तरधीयत ।\nकालपर्याययोगेन राजा मित्रसहोऽभवत् ॥७-६५-१७॥",
        "index": 17,
        "shloka_num": 17
    },
    {
        "text": "राजापि यजते यज्ञमस्याश्रमसमीपतः ।\nअश्वमेधं महायज्ञं तं वसिष्ठोऽभ्यपालयत् ॥७-६५-१८॥",
        "index": 18,
        "shloka_num": 18
    },
    {
        "text": "तत्र यज्ञो महानासीद्बहुवर्षगणायुतः ।\nसमृद्धः परया लक्ष्म्या देवयज्ञसमोऽभवत् ॥७-६५-१९॥",
        "index": 19,
        "shloka_num": 19
    },
    {
        "text": "अथावसाने यज्ञस्य पूर्ववैरमनुस्मरन् ।\nवसिष्ठरूपी राजानमिति होवाच राक्षसः ॥७-६५-२०॥",
        "index": 20,
        "shloka_num": 20
    },
    {
        "text": "अस्य यज्ञस्य जातोऽन्तः सामिषं भोजनं मम ।\nदीयतामिह शीघ्रं वै नात्र कार्या विचारणा ॥७-६५-२१॥",
        "index": 21,
        "shloka_num": 21
    },
    {
        "text": "तच्छ्रुत्वा व्याहृतं वाक्यं रक्षसा ब्रह्मरूपिणा ।\nभक्ष्यसंस्कारकुशलमुवाच पृथिवीपतिः ॥७-६५-२२॥",
        "index": 22,
        "shloka_num": 22
    },
    {
        "text": "हविष्यं सामिषं स्वादु यथा भवति भोजनम् ।\nतथा कुरुष्व शीघ्रं वै परितुष्येद्यथा गुरुः ॥७-६५-२३॥",
        "index": 23,
        "shloka_num": 23
    },
    {
        "text": "शासनात्पार्थिवेन्द्रस्य सूदः सम्भ्रान्तमानसः ।\nस राक्षसः पुनस्तत्र सूदवेषमथाकरोत् ॥७-६५-२४॥",
        "index": 24,
        "shloka_num": 24
    },
    {
        "text": "स मानुषमथो मांसं पार्थिवाय न्यवेदयत् ।\nइदं स्वादु हविष्यं च सामिषं चान्नमाहृतम् ॥७-६५-२५॥",
        "index": 25,
        "shloka_num": 25
    },
    {
        "text": "स भोजनं वसिष्ठाय पत्न्या सार्धमुपाहरत् ।\nमदयन्त्या नरव्याघ्र सामिषं रक्षसा हृतम् ॥७-६५-२६॥",
        "index": 26,
        "shloka_num": 26
    },
    {
        "text": "ज्ञात्वा तदामिषं विप्रो मानुषं भाजनं गतम् ।\nक्रोधेन महताऽऽविष्टो व्याहर्तुमुपचक्रमे ॥७-६५-२७॥",
        "index": 27,
        "shloka_num": 27
    },
    {
        "text": "यस्मात्त्वं भोजनं राजन्ममैतद्दातुमिच्छसि ।\nतस्माद्भोजनमेतत्ते भविष्यति न संशयः ॥७-६५-२८॥",
        "index": 28,
        "shloka_num": 28
    },
    {
        "text": "ततः क्रुद्धस्तु सौदासस्तोयं जग्राह पाणिना ।\nवसिष्ठं शप्तुमारेभे भार्या चैनमवारयत् ॥७-६५-२९॥",
        "index": 29,
        "shloka_num": 29
    },
    {
        "text": "राजन्प्रभुर्यतोऽस्माकं वसिष्ठो भगवानृषिः ।\nप्रतिशप्तुं न शक्तस्त्वं देवतुल्यं पुरोधसम् ॥७-६५-३०॥",
        "index": 30,
        "shloka_num": 30
    },
    {
        "text": "ततः क्रोधमयं तोयं तेजोबलसमन्वितम् ।\nव्यसर्जयत धर्मात्मा ततः पादौ सिषेच च ॥७-६५-३१॥",
        "index": 31,
        "shloka_num": 31
    },
    {
        "text": "तेनास्य राज्ञस्तौ पादौ तदा कल्माषतां गतौ ।\nतदाप्रभृति राजाऽसौ सौदासः सुमहायशाः ।\nकल्माषपादः संवृत्तः ख्यातश्चैव तथा नृपः ॥७-६५-३२॥",
        "index": 32,
        "shloka_num": 32
    },
    {
        "text": "स राजा सह पत्न्या वै प्रणिपत्य मुहुर्मुहुः ।\nपुनर्वसिष्ठं प्रोवाच यदुक्तं ब्रह्मरूपिणा ॥७-६५-३३॥",
        "index": 33,
        "shloka_num": 33
    },
    {
        "text": "तच्छ्रुत्वा पार्थिवेन्द्रस्य रक्षसा विकृतं च तत् ।\nपुनः प्रोवाच राजानं वसिष्ठः पुरुषर्षभम् ॥७-६५-३४॥",
        "index": 34,
        "shloka_num": 34
    },
    {
        "text": "मया रोषपरीतेन यदिदं व्याहृतं वचः ।\nनैतच्छक्यं वृथा कर्तुं प्रदास्यामि च ते वरम् ॥७-६५-३५॥",
        "index": 35,
        "shloka_num": 35
    },
    {
        "text": "कालो द्वादश वर्षाणि शापस्यान्तो भविष्यति ।\nमत्प्रासादाच्च राजेन्द्र व्यतीतं न स्मरिष्यसि ॥७-६५-३६॥",
        "index": 36,
        "shloka_num": 36
    },
    {
        "text": "एवं स राजा तं शापमुपभुज्यारिसूदनः ।\nप्रतिलेभे पुना राज्यं प्रजाश्चैवान्वपालयत् ॥७-६५-३७॥",
        "index": 37,
        "shloka_num": 37
    },
    {
        "text": "तस्य कल्माषपादस्य यज्ञस्यायतनं शुभम् ।\nआश्रमस्य समीपेऽस्य यन्मां पृच्छसि राघव ॥७-६५-३८॥",
        "index": 38,
        "shloka_num": 38
    },
    {
        "text": "तस्य तां पार्थिवेन्द्रस्य कथां श्रुत्वा सुदारुणाम् ।\nविवेश पर्णशालायां महर्षिमभिवाद्य च ॥७-६५-३९॥",
        "index": 39,
        "shloka_num": 39
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सौदासकथा नाम पञ्चषष्ठितमः सर्गः ॥७-६५॥",
        "index": 40,
        "shloka_num": null
    }
]
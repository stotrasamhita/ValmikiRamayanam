[
    {
        "text": "अथ श्रीमद्वाल्मीकीयरामायणे उत्तरकाण्डे पूरुराज्याभिषेकः नाम एकोनषष्ठितमः सर्गः ॥७-५९॥",
        "index": 0,
        "shloka_num": null
    },
    {
        "text": "श्रुत्वा तूशनसं क्रुद्धं तदाऽऽर्तो नहुषात्मजः ।\nजरां परमिकां प्राप्य यदुं वचनमब्रवीत् ॥७-५९-१॥",
        "index": 1,
        "shloka_num": 1
    },
    {
        "text": "यदो त्वमसि धर्मज्ञो मदर्थं प्रतिगृह्यताम् ।\nजरां परमिकां पुत्र भोगै रंस्ये महायशः ॥७-५९-२॥",
        "index": 2,
        "shloka_num": 2
    },
    {
        "text": "न तावत्कृतकृत्योऽस्मि विषयेषु नरर्षभ ।\nअनुभूय तदा कामं ततः प्राप्स्याम्यहं जराम् ॥७-५९-३॥",
        "index": 3,
        "shloka_num": 3
    },
    {
        "text": "यदुस्तद्वचनं श्रुत्वा प्रत्युवाच नरर्षभम् ।\nपुत्रस्ते दयितः पूरुः प्रतिगृह्णातु वै जराम् ॥७-५९-४॥",
        "index": 4,
        "shloka_num": 4
    },
    {
        "text": "बहिष्कृतोऽहमर्थेषु सन्निकर्षाच्च पार्थिव ।\nप्रतिगृह्णातु वै राजन् क सहाश्नाति भोजनम् ॥७-५९-५॥",
        "index": 5,
        "shloka_num": 5
    },
    {
        "text": "तस्य तद्वचनं श्रुत्वा राजा पूरुमथाब्रवीत् ।\nइयं जरा महाबाहो मदर्थं प्रतिगृह्यताम् ॥७-५९-६॥",
        "index": 6,
        "shloka_num": 6
    },
    {
        "text": "नाहुषेणैवमुक्तस्तु पूरुः प्राञ्जलिरब्रवीत् ।\nधन्योऽस्म्यनुगृहीतोऽस्मि शासनेऽस्मि तव स्थितः ॥७-५९-७॥",
        "index": 7,
        "shloka_num": 7
    },
    {
        "text": "पूरोर्वचनमाज्ञाय नाहुषः परया मुदा ।\nप्रहर्षमतुलं लेभे जरां सङ्क्रामयच्च ताम् ॥७-५९-८॥",
        "index": 8,
        "shloka_num": 8
    },
    {
        "text": "ततः स राजा तरुणः प्राप्य यज्ञान्सहस्रशः ।\nबहुवर्षसहस्राणि पालयामास मेदिनीम् ॥७-५९-९॥",
        "index": 9,
        "shloka_num": 9
    },
    {
        "text": "अथ दीर्घस्य कालस्य राजा पूरुमथाब्रवीत् ।\nआनयस्व जरां पुत्र न्यासं निर्यातयस्व मे ॥७-५९-१०॥",
        "index": 10,
        "shloka_num": 10
    },
    {
        "text": "न्यासभूता मया पुत्र त्वयि सङ्क्रामिता जरा ।\nतस्मात्प्रतिग्रहीष्यामि तां जरां मा व्यथां कृथाः ॥७-५९-११॥",
        "index": 11,
        "shloka_num": 11
    },
    {
        "text": "प्रीतश्चास्मि महाबाहो शासनस्य प्रतिग्रहात् ।\nत्वां चाहमभिषेक्ष्यामि प्रीतियुक्तो नराधिपम् ॥७-५९-१२॥",
        "index": 12,
        "shloka_num": 12
    },
    {
        "text": "एवमुक्त्वा सुतं पूरुं ययातिर्नहुषात्मजः ।\nदेवयानीसुतं क्रुद्धो राजा वाक्यमुवाच ह ॥७-५९-१३॥",
        "index": 13,
        "shloka_num": 13
    },
    {
        "text": "राक्षसस्त्वं मया जातः पुत्ररूपो दुरासदः ।\nप्रतिहंसि ममाज्ञां यत् प्रजार्थे विफलो भव ॥७-५९-१४॥",
        "index": 14,
        "shloka_num": 14
    },
    {
        "text": "पितरं गुरुभूतं मां यस्मात्त्वमवमन्यसे ।\nराक्षसान्यातुधानांस्त्वं जनयिष्यसि दारुणान् ॥७-५९-१५॥",
        "index": 15,
        "shloka_num": 15
    },
    {
        "text": "न तु सोमकुलोत्पन्ने वंशे स्थास्यति दुर्मतेः ।\nवंशोऽपि भवतस्तुल्यो दुर्विनीतो भविष्यति ॥७-५९-१६॥",
        "index": 16,
        "shloka_num": 16
    },
    {
        "text": "तमेवमुक्त्वा राजर्षिः पूरुं राज्यविवर्धनम् ।\nअभिषेकेण सम्पूज्य आश्रमं प्रविवेश ह ॥७-५९-१७॥",
        "index": 17,
        "shloka_num": 17
    },
    {
        "text": "ततः कालेन महता दिष्टान्तमुपजग्मिवान् ।\nत्रिदिवं सङ्गतो राजा ययातिर्नहुषात्मजः ॥७-५९-१८॥",
        "index": 18,
        "shloka_num": 18
    },
    {
        "text": "पूरुश्चकार तद्राज्यं धर्मेण महता वृतः ।\nप्रतिष्ठाने पुरवरे काशिराज्ये महायशाः ॥७-५९-१९॥",
        "index": 19,
        "shloka_num": 19
    },
    {
        "text": "यदुस्तु जनयामास यातुधानान्सहस्रशः ।\nपुरे क्रौञ्चवने दुर्गे राजवंशबहिष्कृतः ॥७-५९-२०॥",
        "index": 20,
        "shloka_num": 20
    },
    {
        "text": "एष तूशनसा मुक्तः शापोत्सर्गो ययातिना ।\nधारितः क्षत्रधर्मेण यन्निमिश्च न चक्षमे ॥७-५९-२१॥",
        "index": 21,
        "shloka_num": 21
    },
    {
        "text": "एतत्ते सर्वमाख्यातं दर्शनं सर्वकारिणाम् ।\nअनुवर्तामहे सौम्य दोषो न स्याद्यथा नृगे ॥७-५९-२२॥",
        "index": 22,
        "shloka_num": 22
    },
    {
        "text": "इति कथयति रामे चन्द्रतुल्यानने च प्रविरलतरतारं व्योम जज्ञे तदानीम् ।\nअरुणकिरणरक्ता दिग्बभौ चैव पूर्वा कुसुमरसविमुक्तं वस्त्रमाकुण्ठितेव ॥७-५९-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पूरुराज्याभिषेकः नाम एकोनषष्ठितमः सर्गः ॥७-५९॥",
        "index": 24,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे रावणविमोक्षः नाम त्रयस्त्रिंशः सर्गः ॥७-३३॥",
        "index": 0,
        "shloka_num": null
    },
    {
        "text": "रावणग्रहणं तत्तु वायुग्रहणसन्निभम् ।\nततः पुलस्त्यः शुश्राव कथितं दिवि दैवतैः ॥७-३३-१॥",
        "index": 1,
        "shloka_num": 1
    },
    {
        "text": "ततः पुत्रकृतस्नेहात्कम्प्यमानो महाधृतिः ।\nमाहिष्मतीपतिं द्रष्टुमाजगाम महानृषिः ॥७-३३-२॥",
        "index": 2,
        "shloka_num": 2
    },
    {
        "text": "स वायुमार्गमास्थाय वायुतुल्यगतिर्द्विजः ।\nपुरीं माहिष्मतीं प्राप्तो मनःसम्पातविक्रमः ॥७-३३-३॥",
        "index": 3,
        "shloka_num": 3
    },
    {
        "text": "सोऽमरावतिसङ्काशां हृष्टपुष्टजनाकुलाम् ।\nप्रविवेश पुरीं ब्रह्मा इन्द्रस्येवामरावतीम् ॥७-३३-४॥",
        "index": 4,
        "shloka_num": 4
    },
    {
        "text": "पादचारमिवादित्यं निष्पतन्तं सुदुर्दशम् ।\nततस्ते प्रत्यभिज्ञाय अर्जुनाय निवेदयन् ॥७-३३-५॥",
        "index": 5,
        "shloka_num": 5
    },
    {
        "text": "पुलस्त्य इति विज्ञाय वचनाद्धैहयाधिपः ।\nशिरस्यञ्जलिमाधाय प्रत्युद्गच्छत्तपस्विनम् ॥७-३३-६॥",
        "index": 6,
        "shloka_num": 6
    },
    {
        "text": "पुरोहितोऽस्य गृह्यार्घ्यं मधुपर्कं तथैव च ।\nपुरस्तात्प्रययौ राज्ञः शक्रस्येव बृहस्पतिः ॥७-३३-७॥",
        "index": 7,
        "shloka_num": 7
    },
    {
        "text": "ततस्तमृषिमायान्तमुद्यन्तमिव भास्करम् ।\nअर्जुनो दृश्य सम्भ्रान्तो ववन्देन्द्र इवेश्वरम् ॥७-३३-८॥",
        "index": 8,
        "shloka_num": 8
    },
    {
        "text": "स तस्य मधुपर्कं गां पाद्यमर्घ्यं निवेद्य च ।\nपुलस्त्यमाह राजेन्द्रो हर्षगद्गदया गिरा ॥७-३३-९॥",
        "index": 9,
        "shloka_num": 9
    },
    {
        "text": "अद्यैवममरावत्या तुल्या माहिष्मती कृता ।\nअद्याहं तु द्विजेन्द्र त्वां यस्मात्पश्यामि दुर्दशम् ॥७-३३-१०॥",
        "index": 10,
        "shloka_num": 10
    },
    {
        "text": "अद्य मे कुशलं देव अद्य मे कुशलं व्रतम् ।\nअद्य मे सफलं जन्म अद्य मे सफलं तपः ।\nयस्माद्देवगणैर्वन्द्यौ वन्देऽहं चरणौ तव ॥७-३३-११॥",
        "index": 11,
        "shloka_num": 11
    },
    {
        "text": "इदं राज्यमिमे पुत्रा इमे दारा इमे वयम् ।\nब्रह्मन्किं कुर्मि किं कार्यमाज्ञापयतु नो भवान् ॥७-३३-१२॥",
        "index": 12,
        "shloka_num": 12
    },
    {
        "text": "तं धर्मेऽग्निषु पुत्रेषु शिवं पृष्ट्वा च पार्थिवम् ।\nपुलस्त्योवाच राजानं हैहयानां तथाऽर्जुनम् ॥७-३३-१३॥",
        "index": 13,
        "shloka_num": 13
    },
    {
        "text": "नरेन्द्राम्बुजपत्राक्ष पूर्णचन्द्रनिभानन ।\nअतुलं ते बलं येन दशग्रीवस्त्वया जितः ॥७-३३-१४॥",
        "index": 14,
        "shloka_num": 14
    },
    {
        "text": "भयाद्यस्योपतिष्ठेतां निष्पन्दौ सागरानिलौ ।\nसोऽयं मृधे त्वया बद्धः पौत्रो मे रणदुर्जयः ॥७-३३-१५॥",
        "index": 15,
        "shloka_num": 15
    },
    {
        "text": "पुत्रकस्य यशः पीतं नाम विश्रावितं त्वया ।\nमद्वाक्याद्याच्यमानोऽद्य मुञ्च वत्सं दशाननम् ॥७-३३-१६॥",
        "index": 16,
        "shloka_num": 16
    },
    {
        "text": "पुलस्त्याज्ञां प्रगृह्योचे न किञ्चन वचोऽर्जुनः ।\nमुमोच वै पार्थिवेन्द्रो राक्षसेन्द्रं प्रहृष्टवत् ॥७-३३-१७॥",
        "index": 17,
        "shloka_num": 17
    },
    {
        "text": "स तं प्रमुच्य त्रिदशारिमर्जुनः प्रपूज्य दिव्याभरणस्रगम्बरैः ।\nअहिंसकं सख्यमुपेत्य साग्निकं प्रणम्य तं ब्रह्मसुतं गृहं ययौ ॥७-३३-१८॥",
        "index": 18,
        "shloka_num": 18
    },
    {
        "text": "पुलस्त्येनापि सन्त्यक्तो राक्षसेन्द्रः प्रतापवान् ।\nपरिष्वक्तः कृतातिथ्यो लज्जमानो विनिर्जितः ॥७-३३-१९॥",
        "index": 19,
        "shloka_num": 19
    },
    {
        "text": "पितामहसुतश्चापि पुलस्त्यो मुनिपुङ्गवः ।\nमोचयित्वा दशग्रीवं ब्रह्मलोकं जगाम ह ॥७-३३-२०॥",
        "index": 20,
        "shloka_num": 20
    },
    {
        "text": "एवं स रावणः प्राप्तः कार्तवीर्यात्प्रधर्षणम् ।\nपुलस्त्यवचनाच्चापि पुनर्मुक्तो महाबलः ॥७-३३-२१॥",
        "index": 21,
        "shloka_num": 21
    },
    {
        "text": "एवं बलिभ्यो बलिनः सन्ति राघवनन्दन ।\nनावज्ञा हि परे कार्या य इच्छेत् प्रियमात्मनः ॥७-३३-२२॥",
        "index": 22,
        "shloka_num": 22
    },
    {
        "text": "ततः स राजा पिशिताशनानां सहस्रबाहोरुपलभ्य मैत्रीम् ।\nपुनर्नृपाणां कदनं चकार चचार सर्वां पृथिवीं च दर्पात् ॥७-३३-२३॥",
        "index": 23,
        "shloka_num": 23
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रावणविमोक्षः नाम त्रयस्त्रिंशः सर्गः ॥७-३३॥",
        "index": 24,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे शम्बूकविचयः नाम पञ्चसप्ततितमः सर्गः ॥७-७५॥",
        "index": 0,
        "shloka_num": null
    },
    {
        "text": "नारदस्य तु तद्वाक्यं श्रुत्वाऽमृतमयं तदा ।\nप्रहर्षमतुलं लेभे लक्ष्मणं चेदमब्रवीत् ॥७-७५-१॥",
        "index": 1,
        "shloka_num": 1
    },
    {
        "text": "गच्छ सौम्य द्विजश्रेष्ठं समाश्वासय सुव्रतम् ।\nबालस्य तु शरीरं तत्तैलद्रोण्यां निधापय ॥७-७५-२॥",
        "index": 2,
        "shloka_num": 2
    },
    {
        "text": "गन्धैश्च परमोदारैस्तैलैश्चापि सुगन्धिभिः ।\nयथा न क्षीयते बालस्तथा सौम्य विधीयताम् ॥७-७५-३॥",
        "index": 3,
        "shloka_num": 3
    },
    {
        "text": "यथा शरीरो बालस्य गुप्तः सन् शिष्टकर्मणः ।\nविपत्तिः परिभेदो वा न भवेच्च तथा कुरु ॥७-७५-४॥",
        "index": 4,
        "shloka_num": 4
    },
    {
        "text": "एवमादिश्य काकुत्स्थो लक्ष्मणं शुभलक्षणम् ।\nमनसा पुष्पकं दध्यावागच्छेति महायशाः ॥७-७५-५॥",
        "index": 5,
        "shloka_num": 5
    },
    {
        "text": "इङ्गितं स तु विज्ञाय पुष्पको हेमभूषितः ।\nआजगाम मुहूर्तेन समीपे राघवस्य वै ॥७-७५-६॥",
        "index": 6,
        "shloka_num": 6
    },
    {
        "text": "सोऽब्रवीत्प्रणतो भूत्वा अयमस्मि नराधिप ।\nवश्यस्तव महाबाहो किङ्करः समुपस्थितः ॥७-७५-७॥",
        "index": 7,
        "shloka_num": 7
    },
    {
        "text": "भाषितं रुचिरं श्रुत्वा पुष्पकस्य नराधिपः ।\nअभिवाद्य महर्षींस्तान् विमानं सोऽध्यरोहत ॥७-७५-८॥",
        "index": 8,
        "shloka_num": 8
    },
    {
        "text": "धनुर्गृहीत्वा तूणी च खड्गं च रुचिरप्रभम् ।\nनिक्षिप्य नगरे वीरौ सौमित्रिभरतावुभौ ॥७-७५-९॥",
        "index": 9,
        "shloka_num": 9
    },
    {
        "text": "प्रायात्प्रतीचीं हरितं विचिन्वंश्च ततस्ततः ।\nउत्तरामगमच्छ्रीमान्दिशं हिमवता वृताम् ॥७-७५-१०॥",
        "index": 10,
        "shloka_num": 10
    },
    {
        "text": "अपश्यमानस्तत्रापि स्वल्पमप्यथ दुष्कृतम् ।\nपूर्वामपि दिशं सर्वामथोऽपश्यन्नराधिपः ॥७-७५-११॥",
        "index": 11,
        "shloka_num": 11
    },
    {
        "text": "प्रविशुद्धसमाचारामादर्शतलनिर्मलाम् ।\nपुष्पकस्थो महाबाहुस्तदापश्यन्नराधिपः ॥७-७५-१२॥",
        "index": 12,
        "shloka_num": 12
    },
    {
        "text": "दक्षिणां दिशमाक्रामत्ततो राजर्षिनन्दनः ।\nशैवलस्योत्तरे पार्श्वे ददर्श सुमहत्सरः ॥७-७५-१३॥",
        "index": 13,
        "shloka_num": 13
    },
    {
        "text": "तस्मिन्सरसि तप्यन्तं तापसं सुमहत्तपः ।\nददर्श राघवः श्रीमाँल्लम्बमानमधोमुखम् ॥७-७५-१४॥",
        "index": 14,
        "shloka_num": 14
    },
    {
        "text": "राघवस्तमुपागम्य तप्यन्तं तप उत्तमम् ।\nउवाच स तदा वाक्यं धन्यस्त्वमसि सुव्रत ॥७-७५-१५॥",
        "index": 15,
        "shloka_num": 15
    },
    {
        "text": "कस्यां योन्यां तपोवृद्ध वर्तसे दृढविक्रम ।\nकौतूहलात्त्वां पृच्छामि रामो दाशरथिर्ह्यहम् ॥७-७५-१६॥",
        "index": 16,
        "shloka_num": 16
    },
    {
        "text": "कोऽर्थो मनीषितस्तुभ्यं स्वर्गलाभः परोऽथवा ।\nवराश्रयो यदर्थं त्वं तपस्यसि सुदुष्करम् ।\nयमाश्रित्य तपस्तप्तं श्रोतुमिच्छामि तापस ॥७-७५-१७॥",
        "index": 17,
        "shloka_num": 17
    },
    {
        "text": "ब्राह्मणो वाऽसि भद्रं ते क्षत्रियो वाऽसि दुर्जयः ।\nवैश्यस्तृतीयवर्णो वा शूद्रो वा सत्यवाग्भव ॥७-७५-१८॥",
        "index": 18,
        "shloka_num": 18
    },
    {
        "text": "इत्येवमुक्तः स नराधिपेन ह्यवाक्छिरा दाशरथाय तस्मै ।\nउवाच जातिं नृपपुङ्गवाय यत्कारणे चैव तपःप्रयत्नः ॥७-७५-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शम्बूकविचयः नाम पञ्चसप्ततितमः सर्गः ॥७-७५॥",
        "index": 20,
        "shloka_num": null
    }
]
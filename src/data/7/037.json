[
    {
        "text": "अथ श्रीमद्वाल्मीकीयरामायणे उत्तरकाण्डे पौरोपस्थानम् नाम सप्तत्रिंशः सर्गः ॥७-३७॥",
        "index": 0,
        "shloka_num": null
    },
    {
        "text": "अभिषिक्ते तु काकुत्स्थे धर्मेण विदितात्मनि ।\nव्यतीता या निशा पूर्वा पौराणां हर्षवर्धिनी ॥७-३७-१॥",
        "index": 1,
        "shloka_num": 1
    },
    {
        "text": "तस्यां रजन्यां व्युष्टायां प्रातर्नृपतिबोधकाः ।\nवन्दिनः समुपातिष्ठन्सौम्या नृपतिवेश्मनि ॥७-३७-२॥",
        "index": 2,
        "shloka_num": 2
    },
    {
        "text": "ते रक्तकण्ठिनः सर्वे किन्नरा इव शिक्षिताः ।\nतुष्टुवुर्नपतिं वीरं यथावत् सम्प्रहर्षिणः ॥७-३७-३॥",
        "index": 3,
        "shloka_num": 3
    },
    {
        "text": "वीर सौम्य प्रबुध्यस्व कौसल्याप्रीतिवर्धन ।\nजगद्धि सर्वं स्वपिति त्वयि सुप्ते नराधिप ॥७-३७-४॥",
        "index": 4,
        "shloka_num": 4
    },
    {
        "text": "विक्रमस्ते यथा विष्णो रूपं चैवाश्विनोरिव ।\nबुद्ध्या बृहस्पतेस्तुल्यः प्रजापतिसमो ह्यसि ॥७-३७-५॥",
        "index": 5,
        "shloka_num": 5
    },
    {
        "text": "क्षमा ते पृथिवीतुल्या तेजसा भास्करोपमः ।\nवेगस्ते वायुना तुल्यो गाम्भीर्यमुदधेरिव ॥७-३७-६॥",
        "index": 6,
        "shloka_num": 6
    },
    {
        "text": "अप्रकम्प्यो यता स्थाणुश्चन्द्रे सौम्यत्वमीदृशम् ।\nनेदृशाः पार्थिवाः पूर्वं भवितारो नराधिप ॥७-३७-७॥",
        "index": 7,
        "shloka_num": 7
    },
    {
        "text": "यथा त्वमतिदुर्धर्षो धर्मनित्यः प्रजाहितः ।\nन त्वां जहाति कीर्तिश्च लक्ष्मीश्च पुरुषर्षभ ॥७-३७-८॥",
        "index": 8,
        "shloka_num": 8
    },
    {
        "text": "श्रीश्च धर्मश्च काकुत्स्थ त्वयि नित्यं प्रतिष्ठितौ ।\nएताश्चान्याश्च मधुरा वन्दिभिः परिकीर्तिताः ॥७-३७-९॥",
        "index": 9,
        "shloka_num": 9
    },
    {
        "text": "सूताश्च संस्तवैर्दिव्यैर्बोधयन्ति स्म राघवम् ।\nस्तुतिभिः स्तूयमानाभिः प्रत्यबुध्यत राघवः ॥७-३७-१०॥",
        "index": 10,
        "shloka_num": 10
    },
    {
        "text": "स तद्विहाय शयनं पाण्डराच्छादनास्तृतम् ।\nउत्तस्थौ नागशयनाद्धरिर्नारायणो यथा ॥७-३७-११॥",
        "index": 11,
        "shloka_num": 11
    },
    {
        "text": "तमुत्थितं महात्मानं प्रह्वाः प्राञ्जलयो नराः ।\nसलिलं भाजनैः शुभ्रैरुपतस्थुः सहस्रशः ॥७-३७-१२॥",
        "index": 12,
        "shloka_num": 12
    },
    {
        "text": "कृतोदकशुचिर्भूत्वा काले हुतहुताशनः ।\nदेवागारं जगामाशु पुण्यमिक्ष्वाकुसेवितम् ॥७-३७-१३॥",
        "index": 13,
        "shloka_num": 13
    },
    {
        "text": "तत्र देवान्पितऽन्विप्रानर्चयित्वा यथाविधि ।\nबाह्यकक्षान्तरं रामो निर्जगाम जनैर्वृतः ॥७-३७-१४॥",
        "index": 14,
        "shloka_num": 14
    },
    {
        "text": "उपतस्थुर्महात्मानो मन्त्रिणः सपुरोहिताः ।\nवसिष्ठप्रमुखाः सर्वे दीप्यमाना इवाग्नयः ॥७-३७-१५॥",
        "index": 15,
        "shloka_num": 15
    },
    {
        "text": "क्षत्रियाश्च महात्मानो नानाजनपदेश्वराः ।\nरामस्योपाविशन्पार्श्वे शक्रस्येव यथाऽमराः ॥७-३७-१६॥",
        "index": 16,
        "shloka_num": 16
    },
    {
        "text": "भरतो लक्ष्मणश्चात्र शत्रुघ्नश्च महायशाः ।\nउपासाञ्चक्रिरे हृष्टा वेदास्त्रय इवाध्वरम् ॥७-३७-१७॥",
        "index": 17,
        "shloka_num": 17
    },
    {
        "text": "याताः प्राञ्जलयो भूत्वा किङ्करा मुदिताननाः ।\nमुदिता नाम पार्श्वस्था बहवः समुपाविशन् ॥७-३७-१८॥",
        "index": 18,
        "shloka_num": 18
    },
    {
        "text": "वानराश्च महावीर्या विंशतिः कामरूपिणः ।\nसुग्रीवप्रमुखा राममुपासन्ते महौजसः ॥७-३७-१९॥",
        "index": 19,
        "shloka_num": 19
    },
    {
        "text": "विभीषणश्च रक्षोभिश्चतुर्भिः परिवारितः ।\nउपासते महात्मानं धनेशमिव गुह्यकाः ॥७-३७-२०॥",
        "index": 20,
        "shloka_num": 20
    },
    {
        "text": "तथा निगमवृद्धाश्च कुलीना ये च मानवाः ।\nशिरसाऽऽवन्द्य राजानमुपासन्ते विचक्षणाः ॥७-३७-२१॥",
        "index": 21,
        "shloka_num": 21
    },
    {
        "text": "तथा परिवृतो राजा श्रीमद्भिर्ऋषिभिर्वृतः ।\nराजभिश्च महावीर्यैर्वानरैश्च सराक्षसैः ॥७-३७-२२॥",
        "index": 22,
        "shloka_num": 22
    },
    {
        "text": "यथा देवेश्वरो नित्यमृषिभिः समुपास्यते ।\nअधिकस्तेन रूपेण सहस्राक्षाद्विरोचते ॥७-३७-२३॥",
        "index": 23,
        "shloka_num": 23
    },
    {
        "text": "तेषां समुपविष्टानां तास्ताः सुमधुराः कथाः ।\nकथ्यन्ते धर्मसंयुक्ताः पुराणज्ञैर्महात्मभिः ॥७-३७-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पौरोपस्थानम् नाम सप्तत्रिंशः सर्गः ॥७-३७॥",
        "index": 25,
        "shloka_num": null
    }
]
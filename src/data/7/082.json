[
    {
        "text": "अथ श्रीमद्वाल्मीकीयरामायणे उत्तरकाण्डे रामनिवर्तनम् नाम द्व्यशीतितमः सर्गः ॥७-८२॥",
        "index": 0,
        "shloka_num": null
    },
    {
        "text": "ऋषेर्वचनमाज्ञाय रामः सन्ध्यामुपासितुम् ।\nउपाक्रमत्सरः पुण्यमप्सरोगणसेवितम् ॥७-८२-१॥",
        "index": 1,
        "shloka_num": 1
    },
    {
        "text": "तत्रोदकमुपस्पृश्य सन्ध्यामन्वास्य पश्चिमाम् ।\nआश्रमं प्राविशद्रामः कुम्भयोनेर्महात्मनः ॥७-८२-२॥",
        "index": 2,
        "shloka_num": 2
    },
    {
        "text": "तस्यागस्त्यो बहुगुणं कन्दमूलं तथौषधिम् ।\nशाल्यादीनि पवित्राणि भोजनार्थमकल्पयत् ॥७-८२-३॥",
        "index": 3,
        "shloka_num": 3
    },
    {
        "text": "स भुक्तवान्नरश्रेष्ठस्तदन्नममृतोपमम् ।\nप्रीतश्च परितुष्टश्च तां रात्रिं समुपाविशत् ॥७-८२-४॥",
        "index": 4,
        "shloka_num": 4
    },
    {
        "text": "प्रभाते काल्यमुत्थाय कृत्वाऽऽह्निकमरिन्दमः ।\nऋषिं समुपचक्राम गमनाय रघूत्तमः ॥७-८२-५॥",
        "index": 5,
        "shloka_num": 5
    },
    {
        "text": "अभिवाद्याब्रवीद्रामो महर्षिं कुम्भसम्भवम् ।\nआपृच्छे स्वां पुरीं गन्तुं मामनुज्ञातुमर्हसि ॥७-८२-६॥",
        "index": 6,
        "shloka_num": 6
    },
    {
        "text": "धन्योऽस्म्यनुगृहीतोऽस्मि दर्शनेन महात्मनः ।\nद्रष्टुं चैवागमिष्यामि पावनार्थमिहात्मनः ॥७-८२-७॥",
        "index": 7,
        "shloka_num": 7
    },
    {
        "text": "तथा वदति काकुत्स्थे वाक्यमद्भुतदर्शनम् ।\nउवाच परमप्रीतो धर्मनेत्रस्तपोधनः ॥७-८२-८॥",
        "index": 8,
        "shloka_num": 8
    },
    {
        "text": "अत्यद्भुतमिदं वाक्यं तव राम शुभाक्षरम् ।\nपावनः सर्वभूतानां त्वमेव रघुनन्दन ॥७-८२-९॥",
        "index": 9,
        "shloka_num": 9
    },
    {
        "text": "मुहूर्तमपि राम त्वां ये च पश्यन्ति केचन ।\nपाविताः स्वर्गभूताश्च पूज्यास्ते सर्वदैवतैः ॥७-८२-१०॥",
        "index": 10,
        "shloka_num": 10
    },
    {
        "text": "ये च त्वां घोरचक्षुर्भिः पश्यन्ति प्राणिनो भुवि ।\nहतास्ते यमदण्डेन सद्यो निरयगामिनः ॥७-८२-११॥",
        "index": 11,
        "shloka_num": 11
    },
    {
        "text": "ईदृशस्त्वं रघुश्रेष्ठ पावनः सर्वदेहिनाम् ।\nभुवि त्वां कथयन्तोऽपि सिद्धिमेष्यन्ति राघव ॥७-८२-१२॥",
        "index": 12,
        "shloka_num": 12
    },
    {
        "text": "गच्छ चारिष्टमव्याग्रः पन्थानमकुतोभयम् ।\nप्रशाधि राज्यं धर्मेण गतिर्हि जगतो भवान् ॥७-८२-१३॥",
        "index": 13,
        "shloka_num": 13
    },
    {
        "text": "एवमुक्तस्तु मुनिना प्राञ्जलिः प्रग्रहो नृपः ।\nअभ्यवादयत प्राज्ञस्तमृषिं पुण्यशालिनम् ॥७-८२-१४॥",
        "index": 14,
        "shloka_num": 14
    },
    {
        "text": "अभिवाद्य मुनिश्रेष्ठं तांश्च सर्वांस्तपोधनान् ।\nअध्यारोहत्तदव्यग्रः पुष्पकं हेमभूषितम् ॥७-८२-१५॥",
        "index": 15,
        "shloka_num": 15
    },
    {
        "text": "तं प्रयान्तं मुनिगणा ह्याशीर्वादैः समन्ततः ।\nअपूजयन्महेन्द्राभं सहस्राक्षमिवामराः ॥७-८२-१६॥",
        "index": 16,
        "shloka_num": 16
    },
    {
        "text": "स्वस्थः स ददृशे रामः पुष्पके हेमभूषिते ।\nशशी मेघसमीपस्थो यथा जलधरागमे ॥७-८२-१७॥",
        "index": 17,
        "shloka_num": 17
    },
    {
        "text": "ततोऽर्धदिवसे प्राप्ते पूज्यमानस्ततस्ततः ।\nअयोध्यां प्राप्य काकुत्स्थो मध्यकक्ष्यामवारुहत् ॥७-८२-१८॥",
        "index": 18,
        "shloka_num": 18
    },
    {
        "text": "ततो विसृज्य रुचिरं पुष्पकं कामगामि तत् ।\nविसर्जयित्वा गच्छेति स्वस्ति तेऽस्त्विति च प्रभुः ॥७-८२-१९॥",
        "index": 19,
        "shloka_num": 19
    },
    {
        "text": "कक्षान्तरविनिक्षिप्तं द्वास्स्थं रामोऽब्रवीद्वचः ।\nलक्ष्मणं भरतं चैव गत्वा तौ लघुविक्रमौ ममागमनमाख्याय शब्दापयत मा चिरम् ॥७-८२-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रामनिवर्तनम् नाम द्व्यशीतितमः सर्गः ॥७-८२॥",
        "index": 21,
        "shloka_num": null
    }
]
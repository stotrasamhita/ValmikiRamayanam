[
    {
        "text": "अथ श्रीमद्वाल्मीकीयरामायणे उत्तरकाण्डे मालिवधः नाम सप्तमः सर्गः ॥७-७॥",
        "index": 0,
        "shloka_num": null
    },
    {
        "text": "नारायणगिरिं ते तु गर्जन्तो राक्षसाम्बुदाः ।\nववर्षुः शरवर्षेण वर्षेणेवाद्रिमम्बुदाः ॥७-७-१॥",
        "index": 1,
        "shloka_num": 1
    },
    {
        "text": "श्यामावदातस्तैर्विष्णुर्नीलैर्नक्तञ्चरोत्तमैः ।\nवृतोऽञ्जनगिरीवासीत् वर्षमाणैः पयोधरैः ॥७-७-२॥",
        "index": 2,
        "shloka_num": 2
    },
    {
        "text": "शलभा इव केदारं मशका इव पर्वतम् ।\nयथामृतघटं दंशा मकरा इव चार्णवम् ॥७-७-३॥",
        "index": 3,
        "shloka_num": 3
    },
    {
        "text": "तथा रक्षोधनुर्मुक्ता वज्रानिलमनोजवाः ।\nहरिं विशन्ति स्म शरा लोका इव विपर्यये ॥७-७-४॥",
        "index": 4,
        "shloka_num": 4
    },
    {
        "text": "स्यन्दनैः स्यन्दनगता गजैश्च गजपृष्ठगाः ।\nअश्वारोहास्तथाश्वैश्च पादाताश्चाम्बरे स्थिताः ॥७-७-५॥",
        "index": 5,
        "shloka_num": 5
    },
    {
        "text": "राक्षसेन्द्रा गिरिनिभाः शरैः शक्त्यृष्टितोमरैः ।\nनिरुछ्वासं हरिं चक्रुः प्राणायामा इव द्विजम् ॥७-७-६॥",
        "index": 6,
        "shloka_num": 6
    },
    {
        "text": "निशाचरैस्ताड्यमानो मीनैरिव महोदधिः ।\nशार्ङ्गमायम्य दुर्धर्षो राक्षसेभ्योऽसृजच्छरान् ॥७-७-७॥",
        "index": 7,
        "shloka_num": 7
    },
    {
        "text": "शरैः पूर्णायतोत्सृष्टैर्वज्रवक्त्रैर्मनोजवैः ।\nचिच्छेद विष्णुर्निशितैः शतशोऽथ सहस्रशः ॥७-७-८॥",
        "index": 8,
        "shloka_num": 8
    },
    {
        "text": "विद्राव्य शरवर्षेण वर्षा वायुरिवोत्थितम् ।\nपाञ्चजन्यं महाशङ्खं प्रदध्मौ पुरुषोत्तमः ॥७-७-९॥",
        "index": 9,
        "shloka_num": 9
    },
    {
        "text": "सोऽम्बुजो हरिणा ध्मातः सर्वप्राणेन शङ्खराट् ।\nररास भीमनिर्हादस्त्रैलोक्यं व्यथयन्निव ॥७-७-१०॥",
        "index": 10,
        "shloka_num": 10
    },
    {
        "text": "शङ्खराजरवः सोऽथ त्रासयामास राक्षसान् ।\nमृगराज इवारण्ये समदानिव कुञ्जरान् ॥७-७-११॥",
        "index": 11,
        "shloka_num": 11
    },
    {
        "text": "न शेकुरश्वाः संस्थातुं विमदाः कुञ्जराभवन् ।\nस्यन्दनेभ्यश्च्युता वीराः शङ्खरावितदुर्बलाः ॥७-७-१२॥",
        "index": 12,
        "shloka_num": 12
    },
    {
        "text": "शार्ङ्गचापविनिर्मुक्ता वज्रतुल्याननाः शराः ।\nविदार्य तानि रक्षांसि सुपुङ्खा विविशुः क्षितिम् ॥७-७-१३॥",
        "index": 13,
        "shloka_num": 13
    },
    {
        "text": "भिद्यमानाः शरैः सङ्ख्ये नारायणकरच्युतैः ।\nनिपेतू राक्षसा भूमौ शैला वज्रहता इव ॥७-७-१४॥",
        "index": 14,
        "shloka_num": 14
    },
    {
        "text": "व्रणानि परगात्रेभ्यो विष्णुचक्रकृतानि वै ।\nअसृक्क्षरन्ति धाराभिः स्वर्णधारा इवाचलाः ॥७-७-१५॥",
        "index": 15,
        "shloka_num": 15
    },
    {
        "text": "शङ्खराजरवश्चापि शार्ङ्गचापरस्वस्तथा ।\nराक्षसानां रवांश्चापि ग्रसते वैष्णवो रवः ॥७-७-१६॥",
        "index": 16,
        "shloka_num": 16
    },
    {
        "text": "तेषां शिरोधरान्धूताञ्छरध्वजधनूंषि च ।\nरथान्पताकास्तूणीरांश्चिच्छेद स हरिः शरैः ॥७-७-१७॥",
        "index": 17,
        "shloka_num": 17
    },
    {
        "text": "सूर्यादिव करा घोरा ऊर्मयः सागरादिव ।\nपर्वतादिव नागेन्द्रा धारौघा इव चाम्बुदात् ॥७-७-१८॥",
        "index": 18,
        "shloka_num": 18
    },
    {
        "text": "तथा शार्ङ्गविनिर्मुक्ताः शरा नारायणेरिताः ।\nनिर्धावन्तीषवस्तूर्णं शतशोथ सहस्रशः ॥७-७-१९॥",
        "index": 19,
        "shloka_num": 19
    },
    {
        "text": "शरभेण यथा सिंहाः सिंहेन द्विरदा यथा ।\nद्विरदेन यथा व्याघ्रा व्याघ्रेण द्वीपिनो यथा ॥७-७-२०॥",
        "index": 20,
        "shloka_num": 20
    },
    {
        "text": "द्वीपिनेव यथा श्वानः शुना मार्जारका यथा ।\nमार्जारेण यथा सर्पाः सर्पेण च यथाऽऽखवः ॥७-७-२१॥",
        "index": 21,
        "shloka_num": 21
    },
    {
        "text": "तथा ते राक्षसाः सर्वे विष्णुना प्रभविष्णुना ।\nद्रवन्ति द्राविताश्चन्ये शायिताश्च महीतले ॥७-७-२२॥",
        "index": 22,
        "shloka_num": 22
    },
    {
        "text": "राक्षसानां सहस्राणि निहत्य मधुसूदनः ।\nवारिजं पूरयामास तोयदं सुरराडिव ॥७-७-२३॥",
        "index": 23,
        "shloka_num": 23
    },
    {
        "text": "नारायणशरत्रस्तं शङ्खनादसुविह्वलम् ।\nययौ लङ्कामभिमुखं प्रभग्नं राक्षसं बलम् ॥७-७-२४॥",
        "index": 24,
        "shloka_num": 24
    },
    {
        "text": "प्रभग्ने राक्षसबले नारायणशराहते ।\nसुमाली शरवर्षेण निववार रणे हरिम् ॥७-७-२५॥",
        "index": 25,
        "shloka_num": 25
    },
    {
        "text": "स तु तं छादयामास नीहार इव भास्करम् ।\nराक्षसाः सत्त्वसम्पन्नाः पुनर्धैर्यं समादधुः ॥७-७-२६॥",
        "index": 26,
        "shloka_num": 26
    },
    {
        "text": "अथ सोऽभ्यपतद्रोषाद्राक्षसो बलदर्पितः ।\nमहानादं प्रकुर्वाणो राक्षसाञ्जीवयन्निव ॥७-७-२७॥",
        "index": 27,
        "shloka_num": 27
    },
    {
        "text": "उत्क्षिप्य लम्बाभरणं धुन्वन्करमिव द्विपः ।\nररास राक्षसो हर्षात्सतडित्तोयदो यथा ॥७-७-२८॥",
        "index": 28,
        "shloka_num": 28
    },
    {
        "text": "सुमालेर्नर्दतस्तस्य शिरो ज्वलितकुण्डलम् ।\nचिच्छेद यन्तुरश्वाश्च भ्रान्तास्तस्य तु रक्षसः ॥७-७-२९॥",
        "index": 29,
        "shloka_num": 29
    },
    {
        "text": "तैरश्वैर्भ्राम्यते भ्रान्तैः सुमाली राक्षसेश्वरः ।\nइन्द्रियाश्वैः परिभ्रान्तैर्धृतिहीनो यथा नरः ॥७-७-३०॥",
        "index": 30,
        "shloka_num": 30
    },
    {
        "text": "ततो विष्णुं महाबाहुं प्रपतन्तं रणाजिरे ।\nहृते सुमालेरश्वैश्च रथे विष्णुरथं प्रति ॥७-७-३१॥",
        "index": 31,
        "shloka_num": 31
    },
    {
        "text": "माली चाभ्यद्रवद्युक्तः प्रगृह्य सशरं धनुः ।\nमालेर्धनुश्च्युता बाणाः कार्तस्वरविभूषिताः ।\nविविशुर्हरिमासाद्य क्रौञ्चं पत्ररथा इव ॥७-७-३२॥",
        "index": 32,
        "shloka_num": 32
    },
    {
        "text": "अर्द्यमानः शरैः सोऽथ मालिमुक्तैः सहस्रशः ।\nचुक्षुभे न रणे विष्णुर्जितेन्द्रिय इवाधिभिः ॥७-७-३३॥",
        "index": 33,
        "shloka_num": 33
    },
    {
        "text": "अथ मौर्वीस्वनं कृत्वा भगवान्भूतभावनः ।\nमालिनं प्रति बाणौघान्ससर्जारिनिषूदनः ॥७-७-३४॥",
        "index": 34,
        "shloka_num": 34
    },
    {
        "text": "ते मालिदेहमासाद्य वज्रविद्युत्प्रभाः शराः ।\nपिबन्ति रुधिरं तस्य नागा इव सुधारसम् ॥७-७-३५॥",
        "index": 35,
        "shloka_num": 35
    },
    {
        "text": "मालिनं विमुखं कृत्वा शङ्खचक्रगदाधरः ।\nमालिमौलिं ध्वजं चापं वाजिनश्चाप्यपातयत् ॥७-७-३६॥",
        "index": 36,
        "shloka_num": 36
    },
    {
        "text": "विरथस्तु गदां गृह्य माली नक्तञ्चरोत्तमः ।\nआपुप्लुवे गदापाणिर्गिर्यग्रादिव केसरी ॥७-७-३७॥",
        "index": 37,
        "shloka_num": 37
    },
    {
        "text": "गदया गरुडेशानमीशानमिव चान्तकः ।\nललाटदेशेऽभ्यहनद्वज्रेणेन्द्रो यथाऽचलम् ॥७-७-३८॥",
        "index": 38,
        "shloka_num": 38
    },
    {
        "text": "गदयाभिहतस्तेन मालिना गरुडो भृशम् ।\nरणात्पराङ्मुखं देवं कृतवान्वेदनातुरः ॥७-७-३९॥",
        "index": 39,
        "shloka_num": 39
    },
    {
        "text": "पराङ्मुखे कृते देवे मालिना गरुडेन वै ।\nउदतिष्ठन्महाञ्छब्दो रक्षसामभिनर्दताम् ॥७-७-४०॥",
        "index": 40,
        "shloka_num": 40
    },
    {
        "text": "रक्षसां रवतां रावं श्रुत्वा हरिहयानुजः ॥७-७-४१॥",
        "index": 41,
        "shloka_num": 41
    },
    {
        "text": "तिर्यगास्थाय सङ्क्रुद्धः पक्षीशे भगवान्हरिः ।\nपराङ्मुखोऽप्युत्ससर्ज मालेश्चक्रं जिघांसया ॥७-७-४२॥",
        "index": 42,
        "shloka_num": 42
    },
    {
        "text": "तत्सूर्यमण्डलाभासं स्वभासा भासयन्नभः ।\nकालचक्रनिभं चक्रं मालेः शीर्षमपातयत् ॥७-७-४३॥",
        "index": 43,
        "shloka_num": 43
    },
    {
        "text": "तच्छिरो राक्षसेन्द्रस्य चक्रोत्कृत्तं बिभीषणम् ।\nपपात रुधिरोद्गारि पुरा राहुशिरो यथा ॥७-७-४४॥",
        "index": 44,
        "shloka_num": 44
    },
    {
        "text": "ततः सुरैः संसहृष्टैः सर्वप्राणसमीरितः ।\nसिंहनादरवोन्मुक्तः साधु देवेतिवादिभिः ॥७-७-४५॥",
        "index": 45,
        "shloka_num": 45
    },
    {
        "text": "मालिनं निहतं दृष्ट्वा सुमाली माल्यवानपि ।\nसबलौ शोकसन्तप्तौ लङ्कामेव प्रधावितौ ॥७-७-४६॥",
        "index": 46,
        "shloka_num": 46
    },
    {
        "text": "गरुडस्तु समाश्वस्तः सन्निवृत्य यथा पुरा ।\nराक्षसान्द्रावयामास पक्षवातेन कोपितः ॥७-७-४७॥",
        "index": 47,
        "shloka_num": 47
    },
    {
        "text": "चक्रकृत्तास्यकमला गदासञ्चूर्णितोरसः ।\nलाङ्गलग्लपितग्रीवा मुसलैर्भिन्नमस्तकाः ॥७-७-४८॥",
        "index": 48,
        "shloka_num": 48
    },
    {
        "text": "केचिच्चैवासिना छिन्नास्तथान्ये शरपीडिताः ।\nनिपेतुरम्बरात्तूर्णं राक्षसाः सागराम्भसि ॥७-७-४९॥",
        "index": 49,
        "shloka_num": 49
    },
    {
        "text": "नारायणो बाणवराशनीभिर्विदारयामास धनुर्विमुक्तैः ।\nनक्तञ्चरान्मुक्तविधूतकेशान्यथाऽशनीभिः सतडिन्महाभ्राः ॥७-७-५०॥",
        "index": 50,
        "shloka_num": 50
    },
    {
        "text": "भिन्नातपत्रं पतमानमस्त्रं शरैरपध्वस्तविनीतवेषम् ।\nविनिस्सृतान्त्रं भयलोलनेत्रं बलं तदुन्मत्ततरं बभूव ॥७-७-५१॥",
        "index": 51,
        "shloka_num": 51
    },
    {
        "text": "सिंहार्दितानामिव कुञ्जराणां निशाचराणां सह कुञ्जराणाम् ।\nरवाश्च वेगाश्च समं बभूवुः पुराणसिंहेन विमर्दितानाम् ॥७-७-५२॥",
        "index": 52,
        "shloka_num": 52
    },
    {
        "text": "ते वार्यमाणा हरिबाणजालैः सबाणजालानि समुत्सृजन्तः ।\nधावन्ति नक्तञ्चरकालमेघा वायुप्रभिन्ना इव कालमेघाः ॥७-७-५३॥",
        "index": 53,
        "shloka_num": 53
    },
    {
        "text": "चक्रपहारैर्विनिकृत्तशीर्षाः सञ्चूर्णिताङ्गाश्च गदाप्रहारैः ।\nअभिप्रहारैर्द्विविधा विभिन्नाः पतन्ति शैला इव राक्षसेन्द्राः ॥७-७-५४॥",
        "index": 54,
        "shloka_num": 54
    },
    {
        "text": "विलम्बमानैर्मणिहारकुण्डलैर्निशाचरैर्नीलबलाहकोपमैः ।\nनिपात्यमानैर्ददृशे निरन्तरं निपात्यमानैरिव नीलपर्वतैः ॥७-७-५५॥",
        "index": 55,
        "shloka_num": 55
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे मालिवधः नाम सप्तमः सर्गः ॥७-७॥",
        "index": 56,
        "shloka_num": null
    }
]
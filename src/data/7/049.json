[
    {
        "text": "अथ श्रीमद्वाल्मीकीयरामायणे उत्तरकाण्डे वाल्मीक्याश्रमप्रवेशः नाम एकोनपञ्चाशः सर्गः ॥७-४९॥",
        "index": 0,
        "shloka_num": null
    },
    {
        "text": "सीतां तु रुदतीं दृष्ट्वा ते तत्र मुनिदारकाः ।\nप्राद्रवन्यत्र भगवानास्ते वाल्मीकिरुग्रधीः ॥७-४९-१॥",
        "index": 1,
        "shloka_num": 1
    },
    {
        "text": "अभिवाद्य मुनेः पादौ मुनिपुत्रा महर्षये ।\nसर्वं निवेदयामासुस्तस्यास्तु रुदितस्वनम् ॥७-४९-२॥",
        "index": 2,
        "shloka_num": 2
    },
    {
        "text": "अदृष्टपूर्वा भगवन्कस्याप्येषा महात्मनः ।\nपत्नी श्रीरिव सम्मोहाद्विरौति विकृतानना ॥७-४९-३॥",
        "index": 3,
        "shloka_num": 3
    },
    {
        "text": "भगवन्साधु पश्य त्वं देवतामिव खाच्च्युताम् ।\nनद्यास्तु तीरे भगवन्वरस्त्री कापि दुःखिता ॥७-४९-४॥",
        "index": 4,
        "shloka_num": 4
    },
    {
        "text": "दृष्टास्माभिः प्ररुदिता दृढं शोकपरायणा ।\nअनर्हा दुःखशोकाभ्यामेकां दीनां ह्यनाथवत् ॥७-४९-५॥",
        "index": 5,
        "shloka_num": 5
    },
    {
        "text": "न ह्येनां मानुषीं विद्मः सत्क्रियाऽस्याः प्रयुज्यताम् ।\nआश्रमस्याविदूरे च त्वामियं शरणं गता ॥७-४९-६॥",
        "index": 6,
        "shloka_num": 6
    },
    {
        "text": "त्रातारमिच्छते साध्वी भगवंस्त्रातुमर्हसि ।\nतेषां तु वचनं श्रुत्वा बुद्ध्या निश्चित्य धर्मवित् ।\nतपसा लब्धचक्षुष्मान् प्राद्रवद्यत्र मैथिली ॥७-४९-७॥",
        "index": 7,
        "shloka_num": 7
    },
    {
        "text": "तं प्रयान्तमभिप्रेत्य शिष्या ह्येनं महामतिम् ।\nतं तु देशमभि प्रेत्य किञ्चित्पद्भ्यां महामतिः ॥७-४९-८॥",
        "index": 8,
        "shloka_num": 8
    },
    {
        "text": "अर्घ्यमादाय रुचिरं जाह्नवीतीरमागमत् ।\nददर्श राघवस्येष्टां सीतां पत्नीमनाथवत् ॥७-४९-९॥",
        "index": 9,
        "shloka_num": 9
    },
    {
        "text": "तां सीतां शोकभारार्तां वाल्मीकिर्मुनिपुङ्गवः ।\nउवाच मधुरां वाणीं ह्लादयन्निव तेजसा ॥७-४९-१०॥",
        "index": 10,
        "shloka_num": 10
    },
    {
        "text": "स्नुषा दशरथस्य त्वं रामस्य महिषी प्रिया ।\nजनकस्य सुता राज्ञः स्वागतं ते पतिव्रते ॥७-४९-११॥",
        "index": 11,
        "shloka_num": 11
    },
    {
        "text": "आयान्ती चासि विज्ञाता मया धर्मसमाधिना ।\nकारणं चैव सर्वं मे हृदयेनोपलक्षितम् ॥७-४९-१२॥",
        "index": 12,
        "shloka_num": 12
    },
    {
        "text": "तव चैव महाभागे विदितं मम तत्त्वतः ।\nसर्वं च विदितं मह्यं त्रैलोक्ये यद्धि वर्तते ॥७-४९-१३॥",
        "index": 13,
        "shloka_num": 13
    },
    {
        "text": "अपापां वेद्मि सीते त्वां तपोलब्धेन चक्षुषा ।\nविस्रब्धा भव वैदेहि साम्प्रतं मयि वर्तसे ॥७-४९-१४॥",
        "index": 14,
        "shloka_num": 14
    },
    {
        "text": "आश्रमस्याविदूरे मे तापस्यस्तपसि स्थिताः ।\nतास्त्वां वत्से यथा वत्सं पालयिष्यन्ति नित्यशः ॥७-४९-१५॥",
        "index": 15,
        "shloka_num": 15
    },
    {
        "text": "इदमर्ध्यं प्रतीच्छ त्वं विस्रब्धा विगतज्वरा ।\nयथा स्वगृहमभ्येत्य विषादं चैव मा कृथाः ॥७-४९-१६॥",
        "index": 16,
        "shloka_num": 16
    },
    {
        "text": "श्रुत्वा तु भाषितं सीता मुनेः परममद्भुतम् ।\nशिरसाऽऽवन्द्य चरणौ तथेत्याह कृताञ्जलिः ॥७-४९-१७॥",
        "index": 17,
        "shloka_num": 17
    },
    {
        "text": "तं प्रयान्तं मुनिं सीता प्राञ्जलिः पृष्ठतोऽन्वगात् ॥७-४९-१८॥",
        "index": 18,
        "shloka_num": 18
    },
    {
        "text": "तं दृष्ट्वा मुनिमायान्तं वैदेह्या मुनिपत्नयः ।\nउपाजग्मुर्मुदा युक्ता वचनं चेदमब्रुवन् ॥७-४९-१९॥",
        "index": 19,
        "shloka_num": 19
    },
    {
        "text": "स्वागतं ते मुनिश्रेष्ठ चिरस्यागमनं च ते ।\nअभिवादयामस्त्वां सर्वा उच्यतां कि च कुर्महे ॥७-४९-२०॥",
        "index": 20,
        "shloka_num": 20
    },
    {
        "text": "तासां तद्वचनं श्रुत्वा वाल्मीकिरिदमब्रवीत् ।\nसीतेयं समनुप्राप्ता पत्नी रामस्य धीमतः ॥७-४९-२१॥",
        "index": 21,
        "shloka_num": 21
    },
    {
        "text": "स्नुषा दशरथस्यैषा जनकस्य सुता सती ।\nअपापा पतिना त्यक्ता परिपाल्या मया सदा ॥७-४९-२२॥",
        "index": 22,
        "shloka_num": 22
    },
    {
        "text": "इमां भवन्त्यः पश्यन्तु स्नेहेन परमेण हि ।\nगौरवान्मम वाक्याच्च पूज्या वोऽस्तु विशेषतः ॥७-४९-२३॥",
        "index": 23,
        "shloka_num": 23
    },
    {
        "text": "मुहुर्मुहुश्च वैदेहीं प्रणिधाय महायशाः ।\nस्वमाश्रमं शिष्यवृतः पुनरायान्महातपाः ॥७-४९-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वाल्मीक्याश्रमप्रवेशः नाम एकोनपञ्चाशः सर्गः ॥७-४९॥",
        "index": 25,
        "shloka_num": null
    }
]
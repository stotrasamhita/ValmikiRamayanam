[
    {
        "text": "अथ श्रीमद्वाल्मीकीयरामायणे उत्तरकाण्डे मधुपुरीनिवेशः नाम सप्ततितमः सर्गः ॥७-७०॥",
        "index": 0,
        "shloka_num": null
    },
    {
        "text": "हते तु लवणे देवाः सेन्द्राः साग्निपुरोगमाः ।\nऊचुः सुमधुरां वाणीं शत्रुघ्नं शत्रुतापनम् ॥७-७०-१॥",
        "index": 1,
        "shloka_num": 1
    },
    {
        "text": "दिष्ट्या ते विजयो वत्स दिष्ट्या लवणराक्षसः ।\nहतः पुरुषशार्दूल वरं वरय सुव्रत ॥७-७०-२॥",
        "index": 2,
        "shloka_num": 2
    },
    {
        "text": "वरदास्तु महाबाहो सर्व एव समागताः ।\nविजयाकाङ्क्षिणस्तुभ्यममोघं दर्शनं हि नः ॥७-७०-३॥",
        "index": 3,
        "shloka_num": 3
    },
    {
        "text": "देवानां भाषितं श्रुत्वा शूरो मूर्ध्नि कृताञ्जलिः ।\nप्रत्युवाच महाबाहुः शत्रुघ्नः प्रयतात्मवान् ॥७-७०-४॥",
        "index": 4,
        "shloka_num": 4
    },
    {
        "text": "इयं मधुपुरी रस्या मधुरा देवनिर्मिता ।\nनिवेशं प्राप्नुयाच्छीघ्रमेष मेऽस्तु वरः परः ॥७-७०-५॥",
        "index": 5,
        "shloka_num": 5
    },
    {
        "text": "तं देवाः प्रीतमनसो बाढमित्येव राघवम् ।\nभविष्यति पुरी रम्या शूरसेना न संशयः ॥७-७०-६॥",
        "index": 6,
        "shloka_num": 6
    },
    {
        "text": "ते तथोक्त्वा महात्मानो दिवमारुरुहुस्तदा ।\nशत्रुघ्नोऽपि महातेजास्तां सेनां समुपानयत् ॥७-७०-७॥",
        "index": 7,
        "shloka_num": 7
    },
    {
        "text": "सा सेना शीघ्रमागच्छच्छ्रुत्वा शत्रुघ्नशासनम् ।\nनिवेशनं च शत्रुघ्नः श्रावणेन समारभत् ॥७-७०-८॥",
        "index": 8,
        "shloka_num": 8
    },
    {
        "text": "सा पुरा दिव्यसङ्काशा वर्षे द्वादशमे शुभे ।\nनिविष्टा शूरसेनानां विषयश्चाकुतोभयः ॥७-७०-९॥",
        "index": 9,
        "shloka_num": 9
    },
    {
        "text": "क्षेत्राणि सस्ययुक्तानि काले वर्षति वासवः ।\nअरोगवीरपुरुषा शत्रुघ्नभुजपालिता ॥७-७०-१०॥",
        "index": 10,
        "shloka_num": 10
    },
    {
        "text": "अर्धचन्द्रप्रतीकाशा यमुनातीरशोभिता ।\nशोभिता गृहमुख्यैश्च चत्वरापणवीथिकैः ।\nचातुर्वर्ण्यसमायुक्ता नानावाणिज्यशोभिता ॥७-७०-११॥",
        "index": 11,
        "shloka_num": 11
    },
    {
        "text": "यच्च तेन पुरा शुभ्रं लवणेन कृतं महत् ।\nतच्छोभयति शत्रुघ्नो नानावर्णोपशोभिताम् ॥७-७०-१२॥",
        "index": 12,
        "shloka_num": 12
    },
    {
        "text": "आरामैश्च विहारैश्च शोभमानं समन्ततः ।\nशोभितां शोभनीयैश्च तथाऽन्यैर्दैवमानुषैः ॥७-७०-१३॥",
        "index": 13,
        "shloka_num": 13
    },
    {
        "text": "तां पुरीं दिव्यसङ्काशां नानापण्योपशोभिताम् ।\nनानादेशागतैश्चापि वणिग्भिरुपशोभिताम् ॥७-७०-१४॥",
        "index": 14,
        "shloka_num": 14
    },
    {
        "text": "तां समृद्धां समृद्धार्थः शत्रुघ्नो भरतानुजः ।\nनिरीक्ष्य परमप्रीतः परं हर्षमुपागमत् ॥७-७०-१५॥",
        "index": 15,
        "shloka_num": 15
    },
    {
        "text": "तस्य बुद्धिः समुत्पन्ना निवेश्य मधुरां पुरीम् ।\nरामपादौ निरीक्षेऽहं वर्षे द्वादश आगते ॥७-७०-१६॥",
        "index": 16,
        "shloka_num": 16
    },
    {
        "text": "ततः स ताममरपुरोपमां पुरीं निवेश्य वै विविधजनाभिसंवृताम् ।\nनराधिपो रघुपतिपाददर्शने दधे मतिं रघुकुलवंशवर्धनः ॥७-७०-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे मधुपुरीनिवेशः नाम सप्ततितमः सर्गः ॥७-७०॥",
        "index": 18,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे रावणादिपूर्वतनराक्षसोत्पत्तिकथनम् नाम चतुर्थः सर्गः ॥७-४॥",
        "index": 0,
        "shloka_num": null
    },
    {
        "text": "श्रुत्वागस्त्येरितं वाक्यं रामो विस्मयमागतः ।\nकथमासीत्तु लङ्कायां सम्भवो रक्षसां पुरा ॥७-४-१॥",
        "index": 1,
        "shloka_num": 1
    },
    {
        "text": "ततः शिरः कम्पयित्वा त्रेताग्निसमविग्रहम् ।\nतमगस्त्यं मुहुर्दृष्ट्वा स्मयमानोऽभ्यभाषत ॥७-४-२॥",
        "index": 2,
        "shloka_num": 2
    },
    {
        "text": "भगवन्पूर्वमप्येषा लङ्कासीत्पिशिताशिनाम् ।\nश्रुत्वेदं भगवद्वाक्यं जातो मे विस्मयः परः ॥७-४-३॥",
        "index": 3,
        "shloka_num": 3
    },
    {
        "text": "पुलस्त्यवंशादुद्भूता राक्षसा इति नः श्रुतम् ।\nइदानीमन्यतश्चापि सम्भवः कीर्तितस्त्वया ॥७-४-४॥",
        "index": 4,
        "shloka_num": 4
    },
    {
        "text": "रावणात्कुम्भकर्णाच्च प्रहस्ताद्विकटादपि ।\nरावणस्य च पुत्रेभ्यः किं नु ते बलवत्तराः ॥७-४-५॥",
        "index": 5,
        "shloka_num": 5
    },
    {
        "text": "क एषां पूर्वको ब्रह्मन्किन्नामा च बलोत्कटः ।\nअपराधं च कं प्राप्य विष्णुना द्राविताः कथम् ॥७-४-६॥",
        "index": 6,
        "shloka_num": 6
    },
    {
        "text": "एतद्विस्तरतः सर्वं कथयस्व ममानघ ।\nकुतूहलमिदं मह्यं नुद भानुर्यथा तमः ॥७-४-७॥",
        "index": 7,
        "shloka_num": 7
    },
    {
        "text": "राघवस्य वचः श्रुत्वा संस्कारालङ्कृतं शुभम् ।\nईषद्विस्मयमानस्तमगस्त्यः प्राह राघवम् ॥७-४-८॥",
        "index": 8,
        "shloka_num": 8
    },
    {
        "text": "प्रजापतिः पुरा सृष्ट्वा ह्यपः सलिलसम्भवः ।\nतासां गोपायने सत्त्वानसृजत्पद्मसम्भवः ॥७-४-९॥",
        "index": 9,
        "shloka_num": 9
    },
    {
        "text": "ते सत्त्वाः सत्त्वकर्तारं विनीतवदुपस्थिताः ।\nकिं कुर्म इति भाषन्तः क्षुत्पिपासाभयार्दिताः ॥७-४-१०॥",
        "index": 10,
        "shloka_num": 10
    },
    {
        "text": "प्रजापतिस्तु तान्याह सत्वानि प्रहसन्निव ।\nआभाष्य वाचा यत्नेन रक्षध्वमिति मानदः ॥७-४-११॥",
        "index": 11,
        "shloka_num": 11
    },
    {
        "text": "रक्षामेति च तत्रान्ये जक्षाम इति चापरे ।\nभुक्षिताभुक्षितैरुक्तस्ततस्तानाह भूतकृत् ॥७-४-१२॥",
        "index": 12,
        "shloka_num": 12
    },
    {
        "text": "रक्षामेति च यैरुक्तं राक्षसास्ते भवन्तु वः ।\nजक्षाम इति यैरुक्तं यक्षा एव भवन्तु वः ॥७-४-१३॥",
        "index": 13,
        "shloka_num": 13
    },
    {
        "text": "तत्र हेतिः प्रहेतिश्च भ्रातरौ राक्षसाधिपौ ।\nमधुकैटभसङ्काशौ बभूवतुररिन्दमौ ॥७-४-१४॥",
        "index": 14,
        "shloka_num": 14
    },
    {
        "text": "प्रहेतिर्धार्मिकस्तत्र तपोवनगतस्तदा ।\nहेतिर्दारक्रियार्थे तु परं यत्नमथाकरोत् ॥७-४-१५॥",
        "index": 15,
        "shloka_num": 15
    },
    {
        "text": "स कालभगिनीं कन्यां भयां नाम भयावहाम् ।\nउदावहदमेयात्मा स्वयमेव महामतिः ॥७-४-१६॥",
        "index": 16,
        "shloka_num": 16
    },
    {
        "text": "स तस्यां जनयामास हेती राक्षसपुङ्गवः ।\nपुत्रं पुत्रवतां श्रेष्ठो विद्युत्केश इति श्रुतम् ॥७-४-१७॥",
        "index": 17,
        "shloka_num": 17
    },
    {
        "text": "विद्युत्केशो हेतिपुत्रः स दीप्तार्कसमप्रभः ।\nव्यवर्धत महातेजास्तोयमध्य इवाम्बुदः ॥७-४-१८॥",
        "index": 18,
        "shloka_num": 18
    },
    {
        "text": "स यदा यौवनं भद्रमनुप्राप्तो निशाचरः ।\nततो दारक्रियां तस्य कर्तुं व्यवसितः पिता ॥७-४-१९॥",
        "index": 19,
        "shloka_num": 19
    },
    {
        "text": "सन्ध्यायास्तनयां सोऽथ सन्ध्यातुल्यां प्रभावतः ।\nवरयामास पुत्रार्थं हेती राक्षसपुङ्गवः ॥७-४-२०॥",
        "index": 20,
        "shloka_num": 20
    },
    {
        "text": "अवश्यमेव दातव्या परस्मै सेति सन्ध्यया ।\nचिन्तयित्वा सुता दत्ता विद्युत्केशाय राघव ॥७-४-२१॥",
        "index": 21,
        "shloka_num": 21
    },
    {
        "text": "सन्ध्यायास्तनयां लब्ध्वा विद्युत्केशो निशाचरः ।\nरमते स्म तया सार्धं पौलोम्या मघवानिव ॥७-४-२२॥",
        "index": 22,
        "shloka_num": 22
    },
    {
        "text": "केनचित्त्वथ कालेन राम सालकटङ्कटा ।\nविद्युत्केशाद्गर्भमाप घनराजिरिवार्णवात् ॥७-४-२३॥",
        "index": 23,
        "shloka_num": 23
    },
    {
        "text": "ततः सा राक्षसी गर्भं घनगर्भसमप्रभम् ।\nप्रसूता मन्दरं गत्वा गङ्गा गर्भमिवाग्निजम् ॥७-४-२४॥",
        "index": 24,
        "shloka_num": 24
    },
    {
        "text": "समुत्सृज्य तु सा गर्भं विद्युत्केशरतार्थिनी ।\nरेमे तु सार्धं पतिना विस्मृत्य सुतमात्मजम् ॥७-४-२५॥",
        "index": 25,
        "shloka_num": 25
    },
    {
        "text": "उत्सृष्टस्तु तदा गर्भो घनशब्दसमस्वनः ।\nतयोत्सृष्टः स तु शिशुः शरदर्कसमद्युतिः ।\nनिधायास्ये स्वयं मुष्टिं रुरोद शनकैस्तदा ॥७-४-२६॥",
        "index": 26,
        "shloka_num": 26
    },
    {
        "text": "ततो वृषभमास्थाय पार्वत्या सहितः शिवः ।\nवायुमार्गेण गच्छन्वै शुश्राव रुदितस्वनम् ॥७-४-२७॥",
        "index": 27,
        "shloka_num": 27
    },
    {
        "text": "अपश्यदुमया सार्धं रुदन्तं राक्षसात्मजम् ।\nकारुण्यभावात्पार्वत्या भवस्त्रिपुरसूदनः ॥७-४-२८॥",
        "index": 28,
        "shloka_num": 28
    },
    {
        "text": "तं राक्षसात्मजं चक्रे मातुरेव वयःसमम् ।\nअमरं चैव तं कृत्वा महादेवोऽक्षरोऽव्ययः ॥७-४-२९॥",
        "index": 29,
        "shloka_num": 29
    },
    {
        "text": "पुरमाकाशगं प्रादात्पार्वत्याः प्रियकाम्यया ।\nउमयापि वरो दत्तो राक्षसानां नृपात्मज ॥७-४-३०॥",
        "index": 30,
        "shloka_num": 30
    },
    {
        "text": "सद्योपलब्धिर्गर्भस्य प्रसूतिः सद्य एव च ।\nसद्य एव वयःप्राप्तिर्मातुरेव वयस्समम् ॥७-४-३१॥",
        "index": 31,
        "shloka_num": 31
    },
    {
        "text": "ततः सुकेशो वरदानगर्वितः श्रियं प्रभोः प्राप्य हरस्य पार्श्वतः ।\nचचार सर्वत्र महान्महामतिः खगं पुरं प्राप्य पुरन्दरो यथा ॥७-४-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रावणादिपूर्वतनराक्षसोत्पत्तिकथनम् नाम चतुर्थः सर्गः ॥७-४॥",
        "index": 33,
        "shloka_num": null
    }
]
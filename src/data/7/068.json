[
    {
        "text": "अथ श्रीमद्वाल्मीकीयरामायणे उत्तरकाण्डे लवणशत्रुघ्नविवादः नाम अष्टषष्ठितमः सर्गः ॥७-६८॥",
        "index": 0,
        "shloka_num": null
    },
    {
        "text": "कथां कथयतां तेषां जयं चाकाङ्क्षतां शुभम् ।\nव्यतीता रजनी शीघ्रं शत्रुघ्नस्य महात्मनः ॥७-६८-१॥",
        "index": 1,
        "shloka_num": 1
    },
    {
        "text": "ततः प्रभाते विमले तस्मिन्काले स राक्षसः ।\nनिर्गतस्तु पुराद्धीरो भक्ष्याहारप्रचोदितः ॥७-६८-२॥",
        "index": 2,
        "shloka_num": 2
    },
    {
        "text": "एतस्मिन्नन्तरे वीरः शत्रुघ्नो यमुनां नदीम् ।\nतीर्त्वा मधुपुरद्वारि धनुष्पाणिरतिष्ठत ॥७-६८-३॥",
        "index": 3,
        "shloka_num": 3
    },
    {
        "text": "ततोऽर्धदिवसे प्राप्ते क्रूरकर्मा स राक्षसः ।\nआगच्छद्बहुसाहस्रं प्राणिनां भारमुद्वहन् ॥७-६८-४॥",
        "index": 4,
        "shloka_num": 4
    },
    {
        "text": "ततो ददर्श शत्रुघ्नं स्थितं द्वारि धृतायुधम् ।\nतमुवाच ततो रक्षः किमनेन करिष्यसि ॥७-६८-५॥",
        "index": 5,
        "shloka_num": 5
    },
    {
        "text": "ईदृशानां सहस्राणि सायुधानां नराधम ।\nभक्षितानि मया रोषात्कालमाकाङ्क्षसे नु किम् ॥७-६८-६॥",
        "index": 6,
        "shloka_num": 6
    },
    {
        "text": "आहारश्चास्य सम्पूर्णो ममायं पुरुषाधम ।\nस्वयं प्रविष्टोऽद्य मुखं कथमासाद्य दुर्मते ॥७-६८-७॥",
        "index": 7,
        "shloka_num": 7
    },
    {
        "text": "तस्यैवं भाषमाणस्य हसतश्च मुहुर्मुहुः ।\nशत्रुघ्नो वीर्यसम्पन्नो रोषादश्रूण्यवासृजत् ॥७-६८-८॥",
        "index": 8,
        "shloka_num": 8
    },
    {
        "text": "तस्य रोषाभिभूतस्य शत्रुघ्नस्य महात्मनः ।\nतेजोमया मरीच्यस्तु सर्वगात्रैर्विनिष्पतन् ॥७-६८-९॥",
        "index": 9,
        "shloka_num": 9
    },
    {
        "text": "उवाच च सुसङ्क्रुद्धः शत्रुघ्नस्तं निशाचरम् ।\nयोद्धुमिच्छामि दुर्बुद्धे द्वन्द्वयुद्धं त्वया सह ॥७-६८-१०॥",
        "index": 10,
        "shloka_num": 10
    },
    {
        "text": "पुत्रो दशरथस्याहं भ्राता रामस्य धीमतः ।\nशत्रुघ्नो नित्यशत्रुघ्नो वधाकाङ्क्षी तवागतः ॥७-६८-११॥",
        "index": 11,
        "shloka_num": 11
    },
    {
        "text": "तस्य मे युद्धकामस्य द्वन्द्वयुद्धं प्रदीयताम् ।\nशत्रुस्त्वं सर्वभूतानां न मे जीवन्गमिष्यसि ॥७-६८-१२॥",
        "index": 12,
        "shloka_num": 12
    },
    {
        "text": "तस्मिंस्तथा ब्रुवाणे तु राक्षसः प्रहसन्निव ।\nप्रत्युवाच नरश्रेष्ठं दिष्ट्या प्राप्तोऽसि दुर्मते ॥७-६८-१३॥",
        "index": 13,
        "shloka_num": 13
    },
    {
        "text": "मम मातृष्वसुर्भ्राता रावणो राक्षसाधिपः ।\nहतो रामेण दुर्बुद्धे स्त्रीहेतोः पुरुषाधम ॥७-६८-१४॥",
        "index": 14,
        "shloka_num": 14
    },
    {
        "text": "तच्च सर्वं मया क्षान्तं रावणस्य कुलक्षयम् ।\nअवज्ञां पुरतः कृत्वा मया यूयं विशेषतः ॥७-६८-१५॥",
        "index": 15,
        "shloka_num": 15
    },
    {
        "text": "निहताश्च हि मे सर्वे परिभूतास्तृणं यथा ।\nभूताश्चैव भविष्याश्च यूयं च पुरुषाधमाः ॥७-६८-१६॥",
        "index": 16,
        "shloka_num": 16
    },
    {
        "text": "तस्य ते युद्धकामस्य युद्धं दास्यामि दुर्मते ।\nतिष्ठं त्वं च मुहूर्तं तु यावदायुधमानये ।\nईप्सितं यादृशं तुभ्यं सज्जये यावदायुधम् ॥७-६८-१७॥",
        "index": 17,
        "shloka_num": 17
    },
    {
        "text": "तमुवाचाशु शत्रुघ्नः क्व मे जीवन्गमिष्यसि ।\nशत्रुर्यदृच्छया दृष्टो न मोक्तव्यः कृतात्मना ॥७-६८-१८॥",
        "index": 18,
        "shloka_num": 18
    },
    {
        "text": "यो हि विक्लवया बुद्ध्या प्रसरं शत्रवे ददौ ।\nस हतो मन्दबुद्धित्वाद्यथा कापुरुषस्तथा ॥७-६८-१९॥",
        "index": 19,
        "shloka_num": 19
    },
    {
        "text": "तस्मात्सुदृष्टं कुरु जीवलोकं शरैः शितैस्त्वां विविधैर्नयामि ।\nयमस्य गेहाभिमुखं हि पापं रिपुं त्रिलोकस्य च राघवस्य ॥७-६८-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे लवणशत्रुघ्नविवादः नाम अष्टषष्ठितमः सर्गः ॥७-६८॥",
        "index": 21,
        "shloka_num": null
    }
]
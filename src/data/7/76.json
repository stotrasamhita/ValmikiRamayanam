[
    {
        "text": "अथ श्रीमद्वाल्मीकीयरामायणे उत्तरकाण्डे शम्बूकवधः नाम षट्सप्ततितमः सर्गः ॥७-७६॥",
        "index": 0,
        "shloka_num": null
    },
    {
        "text": "तस्य तद्वचनं श्रुत्वा रामस्याक्लिष्टकर्मणः ।\nअवाक्छिरास्तथाभूत्वा वाक्यमेतदुवाच ह ॥७-७६-१॥",
        "index": 1,
        "shloka_num": 1
    },
    {
        "text": "शूद्रयोन्यां प्रसूतोऽस्मि शम्बूको नाम नामतः ।\nदेवत्वं पार्थये राम सशरीरो महायशः ॥७-७६-२॥",
        "index": 2,
        "shloka_num": 2
    },
    {
        "text": "न मिथ्याऽहं वदे राम देवलोकजिगीषया ।\nशूद्रं मां विद्धि काकुत्स्थ तप उग्रं समास्थितम् ॥७-७६-३॥",
        "index": 3,
        "shloka_num": 3
    },
    {
        "text": "भाषतस्तस्य शूद्रस्य खड्गं सुरुचिरप्रभम् ।\nनिष्कृष्य कोशाद्विमलं शिरश्चिच्छेद राघवः ॥७-७६-४॥",
        "index": 4,
        "shloka_num": 4
    },
    {
        "text": "तस्मिञ्छूद्रे हते देवाः सेन्द्राः साग्निपुरोगमाः ।\nसाधु साध्विति काकुत्स्थं प्रशशंसुर्मुहुर्मुहुः ॥७-७६-५॥",
        "index": 5,
        "shloka_num": 5
    },
    {
        "text": "पुष्पवृष्टिर्महत्यासीद्दिव्यानां सुसुगन्धिनाम् ।\nपुष्पाणां वायुमुक्तानां सर्वतः प्रपपात ह ॥७-७६-६॥",
        "index": 6,
        "shloka_num": 6
    },
    {
        "text": "सुप्रीताश्चाब्रुवन्रामं देवाः सत्यपराक्रमम् ।\nसुरकार्यमिदं सौम्य सुकृतं ते महामते ॥७-७६-७॥",
        "index": 7,
        "shloka_num": 7
    },
    {
        "text": "गृहाण च वरं सौम्य यत्त्वमिच्छस्यरिन्दम ।\nस्वर्गभाङ्नहि शूद्रोऽयं त्वत्कृते रघुनन्दन ॥७-७६-८॥",
        "index": 8,
        "shloka_num": 8
    },
    {
        "text": "देवानां भाषितं श्रुत्वा राघवः सुसमाहितः ।\nउवाच प्राञ्जलिर्वाक्यं सहस्राक्षं पुरन्दरम् ॥७-७६-९॥",
        "index": 9,
        "shloka_num": 9
    },
    {
        "text": "यदि देवाः प्रसन्ना मे द्विजपुत्रः स जीवतु ।\nदिशन्तु वरमेतं मे इप्सितं परमं मम ॥७-७६-१०॥",
        "index": 10,
        "shloka_num": 10
    },
    {
        "text": "ममापचाराद्यातोऽसौ ब्राह्मणस्यैकपुत्रकः ।\nअप्राप्तकालः कालेन नीतो वैवस्वतक्षयम् ॥७-७६-११॥",
        "index": 11,
        "shloka_num": 11
    },
    {
        "text": "तं जीवयथ भद्रं वो नानृतं कर्तुमर्हथ ।\nद्विजस्य संश्रुतोऽर्थो मे जीवयिष्यामि ते सुतम् ॥७-७६-१२॥",
        "index": 12,
        "shloka_num": 12
    },
    {
        "text": "राघवस्य तु तद्वाक्यं श्रुत्वा विबुधसत्तमाः ।\nप्रत्युचू राघवं प्रीता देवाः प्रीतिसमन्वितम् ॥७-७६-१३॥",
        "index": 13,
        "shloka_num": 13
    },
    {
        "text": "निर्वृतो भव काकुत्स्थ सोऽस्मिन्नहनि बालकः ।\nजीवितं प्राप्तवान्भूयः समेतश्चापि बन्धुभिः ॥७-७६-१४॥",
        "index": 14,
        "shloka_num": 14
    },
    {
        "text": "यस्मिन्मुहूर्ते काकुत्स्थ शूद्रोऽयं विनिपातितः ।\nतस्मिन्मुहूर्ते बालोऽसौ जीवेन समयुज्यत ॥७-७६-१५॥",
        "index": 15,
        "shloka_num": 15
    },
    {
        "text": "स्वस्ति प्राप्नुहि भद्रं ते साधु याम नरर्षभ ।\nअगस्त्यस्याश्रमपदं द्रष्टुमिच्छाम राघव ॥७-७६-१६॥",
        "index": 16,
        "shloka_num": 16
    },
    {
        "text": "तस्य दीक्षा समाप्ता हि ब्रह्मर्षेः सुमहाद्युतेः ।\nद्वादशं हि गतं वर्षं जलशय्यां समासतः ॥७-७६-१७॥",
        "index": 17,
        "shloka_num": 17
    },
    {
        "text": "काकुत्स्थ तद्गमिष्यामो मुनिं समभिनन्दितुम् ।\nत्वं चाप्यागच्छ भद्रं ते द्रष्टुं तमृषिसत्तमम् ॥७-७६-१८॥",
        "index": 18,
        "shloka_num": 18
    },
    {
        "text": "स तथेति प्रतिज्ञाय देवानां रघुनन्दनः ।\nआरुरोह विमानं तं पुष्पकं हेमभूषितम् ॥७-७६-१९॥",
        "index": 19,
        "shloka_num": 19
    },
    {
        "text": "ततो देवाः प्रयातास्ते विमानैर्बहुविस्तरैः ।\nरामोऽप्यनुजगामाशु कुम्भयोनेस्तपोवनम् ॥७-७६-२०॥",
        "index": 20,
        "shloka_num": 20
    },
    {
        "text": "दृष्ट्वा तु देवान्सम्प्राप्तानगस्त्यस्तपसां निधिः ।\nअर्चयामास धर्मात्मा सर्वांस्तानविशेषतः ॥७-७६-२१॥",
        "index": 21,
        "shloka_num": 21
    },
    {
        "text": "प्रतिगृह्य ततः पूजां सम्पूज्य च महामुनिम् ।\nजग्मुस्ते त्रिदशा हृष्टा नाकपृष्ठं सहानुगैः ॥७-७६-२२॥",
        "index": 22,
        "shloka_num": 22
    },
    {
        "text": "गतेषु तेषु काकुत्स्थः पुष्पकादवरुह्य च ।\nततोऽभिवादयामास ह्यगस्त्यमृषिसत्तमम् ॥७-७६-२३॥",
        "index": 23,
        "shloka_num": 23
    },
    {
        "text": "सोऽभिवाद्य महात्मानं ज्वलन्तमिव तेजसा ।\nआतिथ्यं परमं प्राप्य निषसाद नराधिपः ॥७-७६-२४॥",
        "index": 24,
        "shloka_num": 24
    },
    {
        "text": "तमुवाच महातेजाः कुम्भयोनिर्महातपाः ।\nस्वागतं ते नरश्रेष्ठ दिष्ट्या प्राप्तोऽसि राघव ॥७-७६-२५॥",
        "index": 25,
        "shloka_num": 25
    },
    {
        "text": "त्वं मे बहुमतो राम गुणैर्बहुभिरुत्तमैः ।\nअतिथिः पूजनीयश्च मम नित्यं हृदि स्थितः ॥७-७६-२६॥",
        "index": 26,
        "shloka_num": 26
    },
    {
        "text": "सुरा हि कथयन्ति त्वामागतं शूद्रघातिनम् ।\nब्राह्मणस्य तु धर्मेण त्वया जीवापितः सुतः ॥७-७६-२७॥",
        "index": 27,
        "shloka_num": 27
    },
    {
        "text": "उष्यतां चेह रजनी सकाशे मम राघव ।\nप्रभाते पुष्पकेण त्वं गन्ताऽसि पुरमेव हि ॥७-७६-२८॥",
        "index": 28,
        "shloka_num": 28
    },
    {
        "text": "त्वं हि नारायणः श्रीमांस्त्वयि सर्वं प्रतिष्ठितम् ।\nत्वं प्रभुः सर्वदेवानां पुरुषस्त्वं सनातनः ॥७-७६-२९॥",
        "index": 29,
        "shloka_num": 29
    },
    {
        "text": "इदं चाभरणं सौम्य निर्मितं विश्वकर्मणा ।\nदिव्यं दिव्येन वपुषा दीप्यमानं स्वतेजसा ।\nप्रतिगृह्णीष्व काकुत्स्थ मत्प्रियं कुरु राघव ॥७-७६-३०॥",
        "index": 30,
        "shloka_num": 30
    },
    {
        "text": "दत्तस्य हि पुनर्दाने सुमहत्फलमुच्यते ।\nभरणे हि भवान् शक्तः सेन्द्राणां मरुतामपि ॥७-७६-३१॥",
        "index": 31,
        "shloka_num": 31
    },
    {
        "text": "त्वं हि शक्तस्तारयितुं सेन्द्रानपि दिवौकसः ।\nतस्मात्प्रदास्ये विधिवत्तत्प्रतीच्छ नराधिप ॥७-७६-३२॥",
        "index": 32,
        "shloka_num": 32
    },
    {
        "text": "दिव्यमाभरणं चित्रं प्रदीप्तमिव भास्करम् ॥७-७६-३३॥",
        "index": 33,
        "shloka_num": 33
    },
    {
        "text": "अथोवाच महात्मानमिक्ष्वाकूणां महारथः ।\nरामो मतिमतां श्रेष्ठः क्षत्रधर्ममनुस्मरन् ॥७-७६-३४॥",
        "index": 34,
        "shloka_num": 34
    },
    {
        "text": "प्रतिग्रहोऽयं भगवन्ब्राह्मणस्याविगर्हितः ।\nगृह्णीयां क्षत्रियोऽहं वै कथं ब्राह्मणपुङ्गव ॥७-७६-३५॥",
        "index": 35,
        "shloka_num": 35
    },
    {
        "text": "ब्राह्मणेन विशेषेण दत्तं तद्वक्तुमर्हसि ।\nएवमुक्तस्तु रामेण प्रत्युवाच महानृषिः ॥७-७६-३६॥",
        "index": 36,
        "shloka_num": 36
    },
    {
        "text": "आसन्कृतयुगे राम ब्रह्मभूते पुरायुगे ।\nअपार्थिवाः प्रजाः सर्वाः सुराणां तु शतक्रतुः ॥७-७६-३७॥",
        "index": 37,
        "shloka_num": 37
    },
    {
        "text": "ताः प्रजा देवदेवेशं राजार्थं समुपाद्रवन् ।\nसुराणां स्थापितो राजा त्वया देव शतक्रतुः ॥७-७६-३८॥",
        "index": 38,
        "shloka_num": 38
    },
    {
        "text": "प्रयच्छ नो हि लोकेश पार्थिवं नरपुङ्गवम् ।\nयस्मै पूजां प्रयुञ्जाना धूतपापाश्चरेमहि ।\nन वसामो विना राज्ञा एष नो निश्चयः परः ॥७-७६-३९॥",
        "index": 39,
        "shloka_num": 39
    },
    {
        "text": "प्रजानां वचनं श्रुत्वा निश्चयित्वाऽर्थमुत्तमम् ॥७-७६-४०॥",
        "index": 40,
        "shloka_num": 40
    },
    {
        "text": "ततो ब्रह्मा सुरश्रेष्ठो लोकपालान्सवासवान् ।\nसमाहूयाब्रवीत्सर्वांस्तेजोभागान्प्रयच्छत ॥७-७६-४१॥",
        "index": 41,
        "shloka_num": 41
    },
    {
        "text": "ततो ददुर्लोकपालाः सर्वे भागान्स्वतेजसः ।\nअक्षुपच्च ततो ब्रह्मा यतो जातः क्षुपो नृपः ॥७-७६-४२॥",
        "index": 42,
        "shloka_num": 42
    },
    {
        "text": "तं ब्रह्मा लोकपालानां सहांशैः समयोजयत् ।\nततो ददौ नृपं तासां प्रजानामीश्वरं क्षुपम् ॥७-७६-४३॥",
        "index": 43,
        "shloka_num": 43
    },
    {
        "text": "तत्रैन्द्रेण च भागेन महीमाज्ञापयन्नृपः ।\nवारुणेन तु भागेन वपुः पुष्यति पार्थिवः ॥७-७६-४४॥",
        "index": 44,
        "shloka_num": 44
    },
    {
        "text": "कौबेरेण तु भागेन वित्तमासां ददौ तदा ।\nयस्तु याम्योऽभवद्भागस्तेन शास्ति स्म स प्रजाः ॥७-७६-४५॥",
        "index": 45,
        "shloka_num": 45
    },
    {
        "text": "तत्रैन्द्रेण नरश्रेष्ठ भागेन रघुनन्दन ।\nप्रतिगृह्णीष्व भद्रं ते तारणार्थं मम प्रभो ॥७-७६-४६॥",
        "index": 46,
        "shloka_num": 46
    },
    {
        "text": "तस्य तद्वचनं श्रुत्वा ऋषेः परमधार्मिकम् ।\nतद्रामः प्रतिजग्राह मुनेराभरणं वरम् ॥७-७६-४७॥",
        "index": 47,
        "shloka_num": 47
    },
    {
        "text": "प्रतिगृह्य ततो रामस्तदाभरणमुत्तमम् ।\nआगमं तस्य दीप्तस्य प्रष्टुमेवोपचक्रमे ॥७-७६-४८॥",
        "index": 48,
        "shloka_num": 48
    },
    {
        "text": "अत्यद्भुतमिदं दिव्यं वपुषा युक्तमुत्तमम् ।\nकथं वा भगवता प्राप्तं कुतो वा केन वा हृतम् ॥७-७६-४९॥",
        "index": 49,
        "shloka_num": 49
    },
    {
        "text": "कुतूहलितया ब्रह्मन्पृच्छामि त्वां महायशः ।\nआश्चर्याणां बहूनां हि निधिः परमको भवान् ॥७-७६-५०॥",
        "index": 50,
        "shloka_num": 50
    },
    {
        "text": "एवं ब्रुवति काकुत्स्थे मुनिर्वाक्यमथाब्रवीत् ।\nशृणु राम यथावृत्तं पुरा त्रेतायुगे युगे ॥७-७६-५१॥",
        "index": 51,
        "shloka_num": 51
    },
    {
        "text": "रमणीयप्रदेशेऽस्मिन् वने यद्दृष्टवानहम् ।\nआश्चर्यं मे महाबाहो दानमाश्रित्य केवलम् ॥७-७६-५२॥",
        "index": 52,
        "shloka_num": 52
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शम्बूकवधः नाम षट्सप्ततितमः सर्गः ॥७-७६॥",
        "index": 53,
        "shloka_num": null
    }
]
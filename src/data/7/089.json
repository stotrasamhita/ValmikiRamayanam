[
    {
        "text": "अथ श्रीमद्वाल्मीकीयरामायणे उत्तरकाण्डे पुरूरवोजननम् नाम एकोननवतितमः सर्गः ॥७-८९॥",
        "index": 0,
        "shloka_num": null
    },
    {
        "text": "श्रुत्वा किम्पुरुषोत्पत्तिं लक्ष्मणो भरतस्तदा ।\nआश्चर्यमिति चाब्रूतामुभौ रामं जनेश्वरम् ॥७-८९-१॥",
        "index": 1,
        "shloka_num": 1
    },
    {
        "text": "अथ रामः कथामेतां भूय एव महायशाः ।\nकथयामास धर्मात्मा प्रजापतिसुतस्य वै ॥७-८९-२॥",
        "index": 2,
        "shloka_num": 2
    },
    {
        "text": "सर्वास्ता विद्रुता दृष्ट्वा किन्नरीर्ऋषिसत्तमः ।\nउवाच रूपसम्पन्नां तां स्त्रियं प्रहसन्निव ॥७-८९-३॥",
        "index": 3,
        "shloka_num": 3
    },
    {
        "text": "सोमस्याहं सुदयितः सुतः सुरुचिरानने ।\nभजस्व मां वरारोहे भक्त्या स्निग्धेन चक्षुषा ॥७-८९-४॥",
        "index": 4,
        "shloka_num": 4
    },
    {
        "text": "तस्य तद्वचनं श्रुत्वा शून्ये स्वजनवर्जिते ।\nइला सुरुचिरप्रख्यं प्रत्युवाच महाग्रहम् ॥७-८९-५॥",
        "index": 5,
        "shloka_num": 5
    },
    {
        "text": "अहं कामचरी सौम्य तवास्मि वशवर्तिनी ।\nप्रशाधि मां सोमसुत यथेच्छसि तथा कुरु ॥७-८९-६॥",
        "index": 6,
        "shloka_num": 6
    },
    {
        "text": "तस्यास्तदद्भुतप्रख्यं श्रुत्वा हर्षमुपागतः ।\nस वै कामी सह तया रेमे चन्द्रमसः सुतः ॥७-८९-७॥",
        "index": 7,
        "shloka_num": 7
    },
    {
        "text": "बुधस्य माधवो मासस्तामिलां रुचिराननाम् ।\nगतो रमयतोऽत्यर्थं क्षणवत्तस्य कामिनः ॥७-८९-८॥",
        "index": 8,
        "shloka_num": 8
    },
    {
        "text": "अथ मासे तु सम्पूर्णे पूर्णेन्दुसदृशाननः ।\nप्रजापतिसुतः श्रीमाञ्छयने प्रत्यबुध्यत ॥७-८९-९॥",
        "index": 9,
        "shloka_num": 9
    },
    {
        "text": "सोऽपश्यत्सोमजं तत्र तपन्तं सलिलाशये ।\nऊर्ध्वबाहुं निरालम्बं तं राजा प्रत्यभाषत ॥७-८९-१०॥",
        "index": 10,
        "shloka_num": 10
    },
    {
        "text": "भगवन्पर्वतं दुर्गं प्रविष्टोऽस्मि सहानुगः ।\nन च पश्यामि तत्सैन्यं क्व नु ते मामका गताः ॥७-८९-११॥",
        "index": 11,
        "shloka_num": 11
    },
    {
        "text": "तच्छ्रुत्वा तस्य राजर्षेर्नष्टसंज्ञस्य भाषितम् ।\nप्रत्युवाच शुभं वाक्यं सान्त्वयन्परया गिरा ॥७-८९-१२॥",
        "index": 12,
        "shloka_num": 12
    },
    {
        "text": "अश्मवर्षेण महता भृत्यास्ते विनिपातिताः ।\nत्वं चाश्रमपदे सुप्तो वातवर्षभयार्दितः ॥७-८९-१३॥",
        "index": 13,
        "shloka_num": 13
    },
    {
        "text": "समाश्वसिहि भद्रं ते निर्भयो विगतज्वरः ।\nफलमूलाशनो वीर निवसेह यथासुखम् ॥७-८९-१४॥",
        "index": 14,
        "shloka_num": 14
    },
    {
        "text": "स राजा तेन वाक्येन प्रत्याश्वस्तो महामतिः ।\nप्रत्युवाच ततो वाक्यं दीनो भृत्यक्षयाद् भृशम् ॥७-८९-१५॥",
        "index": 15,
        "shloka_num": 15
    },
    {
        "text": "त्यक्ष्याम्यहं स्वकं राज्यं नाहं भृत्यैर्विनाकृतः ।\nवर्तयेयं क्षणं ब्रह्मन्समनुज्ञातुमर्हसि ॥७-८९-१६॥",
        "index": 16,
        "shloka_num": 16
    },
    {
        "text": "सुतो धर्मपरो ब्रह्मञ्ज्येष्ठो मम महायशाः ।\nशशबिन्दुरिति ख्यातः स मे राज्यं प्रपत्स्यते ॥७-८९-१७॥",
        "index": 17,
        "shloka_num": 17
    },
    {
        "text": "न हि शक्ष्याम्यहं हित्वा भृत्यदारान्सुखान्वितान् ।\nप्रतिवक्तुं महातेजः किञ्चिदप्यशुभं वचः ॥७-८९-१८॥",
        "index": 18,
        "shloka_num": 18
    },
    {
        "text": "तथा ब्रुवति राजेन्द्रे बुधः परममद्भुतम् ।\nसान्त्वपूर्वमथोवाच वासस्त इह रोचताम् ॥७-८९-१९॥",
        "index": 19,
        "shloka_num": 19
    },
    {
        "text": "न सन्तापस्त्वया कार्यः कार्दमेय महाबल ।\nसंवत्सरोषितस्येह कारयिष्यामि ते हितम् ॥७-८९-२०॥",
        "index": 20,
        "shloka_num": 20
    },
    {
        "text": "तस्य तद्वचनं श्रुत्वा बुधस्याक्लिष्टकर्मणः ।\nवासाय विदधे बुद्धिं यदुक्तं ब्रह्मवादिना ॥७-८९-२१॥",
        "index": 21,
        "shloka_num": 21
    },
    {
        "text": "मासं स स्त्री तदा भूत्वा रमयत्यनिशं शुदा ।\nमासं पुरुषभावेन धर्मबुद्धिं चकार सः ॥७-८९-२२॥",
        "index": 22,
        "shloka_num": 22
    },
    {
        "text": "ततः सा नवमे मासि इला सोमसुतात्सुतम् ।\nजनयामास सुश्रोणी पुरूरवसमूर्जितम् ॥७-८९-२३॥",
        "index": 23,
        "shloka_num": 23
    },
    {
        "text": "जातमात्रं तु सुश्रोणी पितुर्हस्ते न्यवेशयत् ।\nबुधस्य समवर्णभमिला पुत्रं महाबलम् ॥७-८९-२४॥",
        "index": 24,
        "shloka_num": 24
    },
    {
        "text": "बुधस्तु पुरुषीभूतं स वै संवत्सरान्तरम् ।\nकथाभी रमयामास धर्मयुक्ताभिरात्मवान् ॥७-८९-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पुरूरवोजननम् नाम एकोननवतितमः सर्गः ॥७-८९॥",
        "index": 26,
        "shloka_num": null
    }
]
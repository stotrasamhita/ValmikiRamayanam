[
    {
        "text": "अथ श्रीमद्वाल्मीकीयरामायणे उत्तरकाण्डे पुष्पकपुनरभ्यनुज्ञा नाम एकचत्वारिंशः सर्गः ॥७-४१॥",
        "index": 0,
        "shloka_num": null
    },
    {
        "text": "विसृज्य च महाबाहुर्ऋक्षवानरराक्षसान् ।\nभ्रातृभिः सहितो रामः प्रमुमोद सुखं सुखी ॥७-४१-१॥",
        "index": 1,
        "shloka_num": 1
    },
    {
        "text": "अथापराह्णसमये भ्रातृभिः सह राघवः ।\nशुश्राव मधुरां वाणीमन्तरिक्षात् प्रभाषिताम् ॥७-४१-२॥",
        "index": 2,
        "shloka_num": 2
    },
    {
        "text": "सौम्य राम निरीक्षस्व सौम्येन वदनेन माम् ।\nकुबेरभवनात्प्राप्तं विद्धि मां पुष्पकं प्रभो ॥७-४१-३॥",
        "index": 3,
        "shloka_num": 3
    },
    {
        "text": "तव शासनमाज्ञाय गतोऽस्मि भवनं प्रति ।\nउपस्थातुं नरश्रेष्ठ स च मां प्रत्यभाषत ॥७-४१-४॥",
        "index": 4,
        "shloka_num": 4
    },
    {
        "text": "निर्जितस्त्वं नरेन्द्रेण राघवेण महात्मना ।\nनिहत्य युधि दुर्धर्षं रावणं राक्षसेश्वरम् ॥७-४१-५॥",
        "index": 5,
        "shloka_num": 5
    },
    {
        "text": "ममापि परमा प्रीतर्हते तस्मिन्दुरात्मनि ।\nरावणे सगणे चैव सपुत्रे सहबान्धवे ॥७-४१-६॥",
        "index": 6,
        "shloka_num": 6
    },
    {
        "text": "स त्वं रामेण लङ्कायां निर्जितः परमात्मना ।\nवह सौम्य तमेव त्वमहमाज्ञापयामि ते ॥७-४१-७॥",
        "index": 7,
        "shloka_num": 7
    },
    {
        "text": "परमो ह्येष मे कामो यत्त्वं राघवनन्दनम् ।\nवहेर्लोकस्य संयानं गच्छस्व विगतज्वरः ॥७-४१-८॥",
        "index": 8,
        "shloka_num": 8
    },
    {
        "text": "सोऽहं शासनमाज्ञाय धनदस्य महात्मनः ।\nत्वत्सकाशमनुप्राप्तो निर्विशङ्कः प्रतीक्ष माम् ॥७-४१-९॥",
        "index": 9,
        "shloka_num": 9
    },
    {
        "text": "अदृष्यः सर्वभूतानां सर्वेषां धनदाज्ञया ।\nचराम्यहं प्रभावेण तवाज्ञां परिपालयन् ॥७-४१-१०॥",
        "index": 10,
        "shloka_num": 10
    },
    {
        "text": "एवमुक्तस्तदा रामः पुष्पकेण महाबलः ।\nउवाच पुष्पकं दृष्ट्वा विमानं पुनरागतम् ॥७-४१-११॥",
        "index": 11,
        "shloka_num": 11
    },
    {
        "text": "यद्येवं स्वागतं तेऽस्तु विमानवर पुष्पक ।\nआनुकूल्याद्धनेशस्य वृत्तदोषो न नो भवेत् ॥७-४१-१२॥",
        "index": 12,
        "shloka_num": 12
    },
    {
        "text": "लाजैश्चैव तथा पुष्पैर्धूपैश्चैव सुगन्धिभिः ।\nपूजयित्वा महाबाहू राघवः पुष्पकं तदा ॥७-४१-१३॥",
        "index": 13,
        "shloka_num": 13
    },
    {
        "text": "गम्यतामिति चोवाच आगच्छ त्वं स्मरे यदा ।\nसिद्धानां च गतौ सौम्य मा विषादेन योजय ।\nप्रतिघातश्च ते मा भूद्यथेष्टं गच्छतो दिशः ॥७-४१-१४॥",
        "index": 14,
        "shloka_num": 14
    },
    {
        "text": "एवमस्त्विति रामेण पूजयित्वा विसर्जितम् ।\nअभिप्रेतां दिशं तस्मात्प्रायात्तत्पुष्पकं तदा ॥७-४१-१५॥",
        "index": 15,
        "shloka_num": 15
    },
    {
        "text": "एवमन्तर्हिते तस्मिन्पुष्पके सुकृतात्मनि ।\nभरतः प्राञ्जलिर्वाक्यमुवाच रघुनन्दनम् ॥७-४१-१६॥",
        "index": 16,
        "shloka_num": 16
    },
    {
        "text": "विविधात्मनि दृश्यन्ते त्वयि वीर प्रशासति ।\nअमानुषाणां सत्त्वानां व्याहृतानि मुहुर्मुहुः ॥७-४१-१७॥",
        "index": 17,
        "shloka_num": 17
    },
    {
        "text": "अनामयश्च सत्वानां साग्रो मासो गतो ह्ययम् ।\nजीर्णानामपि सत्त्वानां मृत्युर्नायाति राघव ॥७-४१-१८॥",
        "index": 18,
        "shloka_num": 18
    },
    {
        "text": "अरोगप्रसवा नार्यो वपुष्मन्तो हि मानवाः ।\nहर्षश्चाभ्यधिको राजञ्जनस्य पुरवासिनः ॥७-४१-१९॥",
        "index": 19,
        "shloka_num": 19
    },
    {
        "text": "काले वर्षति पर्जन्यः पातयन्नमृतं पयः ।\nवाताश्चापि प्रवान्त्येते स्पर्शयुक्ताः सुखाः शिवाः ॥७-४१-२०॥",
        "index": 20,
        "shloka_num": 20
    },
    {
        "text": "ईदृशोऽनश्वरो राजा भवेदिति नरेश्वरः ।\nकथयन्ति पुरे राजन्पौरजानपदास्तथा ॥७-४१-२१॥",
        "index": 21,
        "shloka_num": 21
    },
    {
        "text": "एता वाचः सुमधुरा भरतेन समीरिताः ।\nश्रुत्वा रामो मुदा युक्तो बभूव नृपसत्तमः ॥७-४१-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पुष्पकपुनरभ्यनुज्ञा नाम एकचत्वारिंशः सर्गः ॥७-४१॥",
        "index": 23,
        "shloka_num": null
    }
]
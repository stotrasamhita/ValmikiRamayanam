[
    {
        "text": "अथ श्रीमद्वाल्मीकीयरामायणे उत्तरकाण्डे पौलस्योत्पत्तिः नाम द्वितीयः सर्गः ॥७-२॥",
        "index": 0,
        "shloka_num": null
    },
    {
        "text": "तस्य तद्वचनं श्रुत्वा राघवस्य महात्मनः ।\nकुम्भयोनिर्मिहातेजा राममेतदुवाच ह ॥७-२-१॥",
        "index": 1,
        "shloka_num": 1
    },
    {
        "text": "शृणु राम कथावृत्तं तस्य तेजोबलं महत् ।\nजघान शत्रून्येनासौ न च वध्यः स शत्रुभिः ॥७-२-२॥",
        "index": 2,
        "shloka_num": 2
    },
    {
        "text": "तावत्ते रावणस्येदं कुलं जन्म च राघव ।\nवरप्रदानं च तथा तस्मै दत्तं ब्रवीमि ते ॥७-२-३॥",
        "index": 3,
        "shloka_num": 3
    },
    {
        "text": "पुरा कृतयुगे राम प्रजापतिसुतः प्रभुः ।\nपुलस्त्यो नाम ब्रह्मर्षिः साक्षादिव पितामहः ॥७-२-४॥",
        "index": 4,
        "shloka_num": 4
    },
    {
        "text": "नानुकीर्त्या गुणास्तस्य धर्मतः शीलतस्तथा ।\nप्रजापतेः पुत्र इति वक्तुं शक्यं हि नामतः ॥७-२-५॥",
        "index": 5,
        "shloka_num": 5
    },
    {
        "text": "प्रजापतिसुतत्वेन देवानां वल्लभो हि सः ।\nहृष्टः सर्वस्य लोकस्य गुणैः शुभ्रैर्महामतिः ॥७-२-६॥",
        "index": 6,
        "shloka_num": 6
    },
    {
        "text": "स तु धर्मप्रसङ्गेन मेरोः पार्श्वे महागिरेः ।\nतृणविन्द्वाश्रमं गत्वा न्यवसन्मुनिपुङ्गवः ॥७-२-७॥",
        "index": 7,
        "shloka_num": 7
    },
    {
        "text": "तपस्तेपे स धर्मात्मा स्वाध्यायनियतेन्द्रियः ।\nगत्वाश्रमपदं तस्य विघ्नं कुर्वन्ति कन्यकाः ॥७-२-८॥",
        "index": 8,
        "shloka_num": 8
    },
    {
        "text": "देवपन्नगकन्याश्च राजर्षितनयाश्च याः ।\nक्रीडन्त्योऽप्सरसश्चैव तं देशमुपपेदिरे ॥७-२-९॥",
        "index": 9,
        "shloka_num": 9
    },
    {
        "text": "सर्वर्तुषृपभोग्यत्वाद्रम्यत्वात्काननस्य च ।\nनित्यशस्तास्तु तं देशं गत्वा क्रीडन्ति कन्यकाः ॥७-२-१०॥",
        "index": 10,
        "shloka_num": 10
    },
    {
        "text": "देशस्य रमणीयत्वात्पुलस्त्यो यत्र स द्विजः ।\nगायन्त्यो वादयन्त्यश्च लासयन्त्यस्तथैव च ।\nमुनेस्तपस्विनस्तस्य विघ्नं चक्रुरनिन्दिताः ॥७-२-११॥",
        "index": 11,
        "shloka_num": 11
    },
    {
        "text": "अथ क्रुद्धो महातेजा व्याजहार महामुनिः ।\nया मे दर्शनमागच्छेत्सा गर्भं धारयिष्यति ॥७-२-१२॥",
        "index": 12,
        "shloka_num": 12
    },
    {
        "text": "तास्तु सर्वाः प्रतिश्रुत्य तस्य वाक्यं महात्मनः ।\nब्रह्मशापभयाद्भीतास्तं देशं नोपचक्रमुः ॥७-२-१३॥",
        "index": 13,
        "shloka_num": 13
    },
    {
        "text": "तृणबिन्दोस्तु राजर्षेस्तनया न शृणोति तत् ॥७-२-१४॥",
        "index": 14,
        "shloka_num": 14
    },
    {
        "text": "गत्वाश्रमपदं तत्र विचचार सुनिर्भया ।\nन सापश्यत्स्थिता तत्र काञ्चिदभ्यागतां सखीम् ॥७-२-१५॥",
        "index": 15,
        "shloka_num": 15
    },
    {
        "text": "तस्मिन्काले महातेजाः प्राजापत्यो महानृषिः ।\nस्वाध्यायमकरोत्तत्र तपसा भावितः स्वयम् ॥७-२-१६॥",
        "index": 16,
        "shloka_num": 16
    },
    {
        "text": "सा तु वेदश्रुतिं श्रुत्वा दृष्ट्वा वै तपसो निधिम् ।\nअभवत्पाण्डुदेहा सा सुव्यञ्जितशरीरजा ॥७-२-१७॥",
        "index": 17,
        "shloka_num": 17
    },
    {
        "text": "वभूव च समुद्विग्ना दृष्ट्वा तद्दोषमात्मनः ।\nइदं मे किन्त्विति ज्ञात्वा पितुर्गत्वाऽऽश्रमे स्थिता ॥७-२-१८॥",
        "index": 18,
        "shloka_num": 18
    },
    {
        "text": "तां तु दृष्ट्वा तथाभूतां तृणविन्दुरथाब्रवीत् ।\nकिं त्वमेतत्त्वसदृशं धारयस्यात्मनो वपुः ॥७-२-१९॥",
        "index": 19,
        "shloka_num": 19
    },
    {
        "text": "सा तु कृत्वाञ्जलिं दीना कन्योवाच तपोधनम् ।\nन जाने कारणं तात येन मे रूपमीदृशम् ॥७-२-२०॥",
        "index": 20,
        "shloka_num": 20
    },
    {
        "text": "किं तु पूर्वं गतास्म्येका महर्षेर्भावितात्मनः ।\nपुलस्त्यस्याश्रमं दिव्यमन्वेष्टुं स्वसखीजनम् ॥७-२-२१॥",
        "index": 21,
        "shloka_num": 21
    },
    {
        "text": "न च पश्याम्यहं तत्र काञ्चिदभ्यागतां सखीम् ।\nरूपस्य तु विपर्यासं दृष्ट्वा त्रासादिहागता ॥७-२-२२॥",
        "index": 22,
        "shloka_num": 22
    },
    {
        "text": "तृणबिन्दुस्तु राजर्षिस्तपसा द्योतितप्रभः ।\nध्यानं विवेश तच्चापि ह्यपश्यदृषिकर्मजम् ॥७-२-२३॥",
        "index": 23,
        "shloka_num": 23
    },
    {
        "text": "स तु विज्ञाय तं शापं महर्षेर्भावितात्मनः ।\nगृहीत्वा तनयां गत्वा पुलस्त्यमिदमब्रवीत् ॥७-२-२४॥",
        "index": 24,
        "shloka_num": 24
    },
    {
        "text": "भगवंस्तनयां मे त्वं गुणैः स्वैरेव भूषिताम् ।\nभिक्षां प्रतिगृहाणेमां महर्षे स्वयमुद्यताम् ॥७-२-२५॥",
        "index": 25,
        "shloka_num": 25
    },
    {
        "text": "तपश्चरणयुक्तस्य श्रम्यमाणेन्द्रियस्य ते ।\nशुश्रूषणपरा नित्यं भविष्यति न संशयः ॥७-२-२६॥",
        "index": 26,
        "shloka_num": 26
    },
    {
        "text": "तं ब्रुवाणं तु तद्वाक्यं राजर्षिं धार्मिकं तदा ।\nजिघृक्षुरब्रवीत्कन्यां बाढमित्येव स द्विजः ॥७-२-२७॥",
        "index": 27,
        "shloka_num": 27
    },
    {
        "text": "दत्त्वा स तु यथान्यायं स्वमाश्रमपदं गतः ।\nसापि तत्रावसत्कन्या तोषयन्ती पतिं गुणैः ॥७-२-२८॥",
        "index": 28,
        "shloka_num": 28
    },
    {
        "text": "तस्यास्तु शीलवृत्ताभ्यां तुतोष मुनिपुङ्गवः ।\nप्रीतः स तु महातेजा वाक्यमेतदुवाच ह ॥७-२-२९॥",
        "index": 29,
        "shloka_num": 29
    },
    {
        "text": "परितुष्टोऽस्मि सुश्रोणि गुणानां सम्पदा भृशम् ।\nतस्माद्देवि ददाम्यद्य पुत्रमात्मसमं तव ॥७-२-३०॥",
        "index": 30,
        "shloka_num": 30
    },
    {
        "text": "उभयोर्वंशकर्तारं पौलस्त्य इति विश्रुतम् ।\nयस्मात्तु विश्रुतो वेदस्त्वयैषोऽध्ययतो मम ॥७-२-३१॥",
        "index": 31,
        "shloka_num": 31
    },
    {
        "text": "तस्मात्स विश्रवा नाम भविष्यति न संशयः ।\nएवमुक्ता तु सा देवी प्रहृष्टेनान्तरात्मना ॥७-२-३२॥",
        "index": 32,
        "shloka_num": 32
    },
    {
        "text": "अचिरेणैव कालेनासूत विश्रवसं सुतम् ।\nत्रिषु लोकेषु विख्यातं यशोधर्मसमन्वितम् ॥७-२-३३॥",
        "index": 33,
        "shloka_num": 33
    },
    {
        "text": "श्रुतिमान्समदर्शी च व्रताचाररतस्तथा ।\nपितेव तपसा युक्तो ह्यभवद्विश्रवा मुनिः ॥७-२-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे पौलस्योत्पत्तिः नाम द्वितीयः सर्गः ॥७-२॥",
        "index": 35,
        "shloka_num": null
    }
]
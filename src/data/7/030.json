[
    {
        "text": "अथ श्रीमद्वाल्मीकीयरामायणे उत्तरकाण्डे इन्द्रपराजयकारणकथनम् नाम त्रिंशः सर्गः ॥७-३०॥",
        "index": 0,
        "shloka_num": null
    },
    {
        "text": "जिते महेन्द्रेऽतिबले रावणस्य सुतेन वै ।\nप्रजापतिं पुरस्कृत्य ययुर्लङ्कां सुरास्तदा ॥७-३०-१॥",
        "index": 1,
        "shloka_num": 1
    },
    {
        "text": "तत्र रावणमासाद्य पुत्रभ्रातृभिरावृतम् ।\nअब्रवीद्गगने तिष्ठन्सामपूर्वं प्रजापतिः ॥७-३०-२॥",
        "index": 2,
        "shloka_num": 2
    },
    {
        "text": "वत्स रावण तुष्टोऽस्मि पुत्रस्य तव संयुगे ।\nअहोऽस्य विक्रमौदार्यं तव तुल्योऽधिकोऽपि वा ॥७-३०-३॥",
        "index": 3,
        "shloka_num": 3
    },
    {
        "text": "जितं हि भवता सर्वं त्रैलोक्यं स्वेन तेजसा ।\nकृता प्रतिज्ञा सफला प्रीतोऽस्मि स्वसुतेन वै ॥७-३०-४॥",
        "index": 4,
        "shloka_num": 4
    },
    {
        "text": "अयं च पुत्रोऽतिबलस्तव रावण वीर्यवान् ।\nजगतीन्द्रजिदित्येव परिख्यातो भविष्यति ॥७-३०-५॥",
        "index": 5,
        "shloka_num": 5
    },
    {
        "text": "बलवान्दुर्जयश्चैव भविष्यत्येव राक्षसः ।\nयं समाश्रित्य ते राजन्स्थापितास्त्रिदशा वशे ॥७-३०-६॥",
        "index": 6,
        "shloka_num": 6
    },
    {
        "text": "तन्मुच्यतां महाबाहो महेन्द्रः पाकशासनः ।\nकिञ्चास्य मोक्षणार्थाय प्रयच्छन्तु दिवौकसः ॥७-३०-७॥",
        "index": 7,
        "shloka_num": 7
    },
    {
        "text": "अथाब्रवीन्महातेजा इन्द्रजित्समितिञ्जयः ।\nअमरत्वमहं देव वृणे यद्येष मुच्यते ॥७-३०-८॥",
        "index": 8,
        "shloka_num": 8
    },
    {
        "text": "चतुष्पदां खेचराणामन्येषां वा महौजसाम् ।\nवृक्षगुल्मक्षुपलतातृणोपलमहीभृताम् ॥७-३०-९॥",
        "index": 9,
        "shloka_num": 9
    },
    {
        "text": "सर्वेऽपि जन्तवोऽन्योन्यं भेतव्ये सति बिभ्यति ।\nअतोऽत्र लोके सर्वेषां सर्वस्माच्च भवेद्भयम् ॥७-३०-१०॥",
        "index": 10,
        "shloka_num": 10
    },
    {
        "text": "ततोऽब्रवीन्महातेजा मेघनादं प्रजापतिः ।\nनास्ति सर्वामरत्वं हि कस्यचित्प्राणिनो भुवि ।\nचतुष्पदः पक्षिणश्च भूतानां वा महौजसाम् ॥७-३०-११॥",
        "index": 11,
        "shloka_num": 11
    },
    {
        "text": "श्रुत्वा पितामहेनोक्तमिन्द्रजित्प्रभुणाव्ययम् ॥७-३०-१२॥",
        "index": 12,
        "shloka_num": 12
    },
    {
        "text": "्वं हि कस्यचित्प्राणिनो भुवि ।\nअथाब्रवीत्स तत्रस्थं मेघनादो महाबलः ।\nश्रूयतां वा भवेत्सिद्धिः शतक्रतुविमोक्षणे ॥७-३०-१३॥",
        "index": 13,
        "shloka_num": 13
    },
    {
        "text": "ममेष्टं नित्यशो हर्व्यैर्मन्त्रैः सम्पूज्य पावकम् ।\nसङ्ग्राममवतर्त्तुं च शत्रुनिर्जयकाङ्क्षिणः ॥७-३०-१४॥",
        "index": 14,
        "shloka_num": 14
    },
    {
        "text": "अश्वयुक्तो रथो मह्यमुत्तिष्ठेत्तु विभावसोः ।\nतत्स्थस्यामरता स्यान्मे एष मे निश्चयो वरः ॥७-३०-१५॥",
        "index": 15,
        "shloka_num": 15
    },
    {
        "text": "तस्मिन्यद्यसमाप्ते च जप्यहोमे विभावसौ ।\nयुध्येयं देव सङ्ग्रामे तदा मे स्याद्विनाशनम् ॥७-३०-१६॥",
        "index": 16,
        "shloka_num": 16
    },
    {
        "text": "सर्वो हि तपसा देव वृणोत्यमरतां पुमान् ।\nविक्रमेण मया त्वेतदमरत्वं प्रवर्तितम् ॥७-३०-१७॥",
        "index": 17,
        "shloka_num": 17
    },
    {
        "text": "एवमस्त्विति तं चाह वाक्यं देवः पितामहः ।\nमुक्तश्चेन्द्रजिता शक्रो गताश्च त्रिदिवं सुराः ॥७-३०-१८॥",
        "index": 18,
        "shloka_num": 18
    },
    {
        "text": "एतस्मिन्नन्तरे राम दीनो भ्रष्टाम्बरद्युतिः ।\nइन्द्रश्चिन्तापरीतात्मा ध्यानतत्परतां गतः ॥७-३०-१९॥",
        "index": 19,
        "shloka_num": 19
    },
    {
        "text": "तं तु दृष्ट्वा तथाभूतं प्राह देवः प्रजापतिः ।\nशतक्रतो किमु पुरा करोति स्म सुदुष्कृतम् ॥७-३०-२०॥",
        "index": 20,
        "shloka_num": 20
    },
    {
        "text": "अमरेन्द्र मया बह्व्यः प्रजाः सृष्टास्तथा प्रभो ।\nएकवर्णाः समाभाषा एकरूपाश्च सर्वशः ॥७-३०-२१॥",
        "index": 21,
        "shloka_num": 21
    },
    {
        "text": "तासां नास्ति विशेषो हि दर्शने लक्षणेऽपि वा ।\nततोऽहमेकाग्रमनास्ताः प्रजाः परिचिन्तयम् ॥७-३०-२२॥",
        "index": 22,
        "shloka_num": 22
    },
    {
        "text": "सोऽहं तासां विशेषार्थं स्त्रियमेकां विनिर्ममे ।\nयद्यत्प्रजानां प्रत्यङ्गं विशिष्टं तत्तदुद्धृतम् ॥७-३०-२३॥",
        "index": 23,
        "shloka_num": 23
    },
    {
        "text": "ततो मया रूपगुणैरहल्या स्त्री विनिर्मिता ।\nहलं नामेह वैरूपं हल्यं तत्प्रभवं भवेत् ॥७-३०-२४॥",
        "index": 24,
        "shloka_num": 24
    },
    {
        "text": "यस्मान्न विद्यते हल्यं तेनाहल्येति विश्रुता ।\nअहल्येति मया शक्र तस्या नाम प्रवर्तितम् ॥७-३०-२५॥",
        "index": 25,
        "shloka_num": 25
    },
    {
        "text": "निर्मितायां च देवेन्द्र तस्यां नार्यां सुरर्षभ ।\nभविष्यतीति कस्यैषा मम चिन्ता ततोऽभवत् ॥७-३०-२६॥",
        "index": 26,
        "shloka_num": 26
    },
    {
        "text": "त्वं तु शक्र तदा नारीं जानीषे मनसा प्रभो ।\nस्थानाधिकतया पत्नी ममैषेति पुरन्दर ॥७-३०-२७॥",
        "index": 27,
        "shloka_num": 27
    },
    {
        "text": "सा मया न्यासभूता तु गौतमस्य महात्मनः ।\nन्यस्ता बहूनि वर्षाणि तेन निर्यातिता च ह ॥७-३०-२८॥",
        "index": 28,
        "shloka_num": 28
    },
    {
        "text": "ततस्तस्य परिज्ञाय महास्थैर्यं महामुनेः ।\nज्ञात्वा तपसि सिद्धिं च पत्न्यर्थं स्पर्शिता तदा ॥७-३०-२९॥",
        "index": 29,
        "shloka_num": 29
    },
    {
        "text": "सङ्क्रुद्धस्त्वं हि धर्मात्मन् गत्वा तस्याश्रमं मुनेः ।\nदृष्टवांश्च तदा तां स्त्रीं दीप्तामग्निशिखामिव ॥७-३०-३०॥",
        "index": 30,
        "shloka_num": 30
    },
    {
        "text": "सा त्वया धर्षिता शक्र कामार्तेन समन्युना ।\nदृष्टस्त्वं च तदा तेन ह्याश्रमे परमर्षिणा ॥७-३०-३१॥",
        "index": 31,
        "shloka_num": 31
    },
    {
        "text": "ततः क्रुद्धेन तेनाऽसि शप्तः परमतेजसा ।\nगतोऽसि येन देवेन्द्र दशाभागविपर्ययम् ॥७-३०-३२॥",
        "index": 32,
        "shloka_num": 32
    },
    {
        "text": "यस्मान्मे धर्षिता पत्नी त्वया वासव निर्भयम् ।\nतस्मात्त्वं समरे राजञ्छत्रुहस्तं गमिष्यसि ॥७-३०-३३॥",
        "index": 33,
        "shloka_num": 33
    },
    {
        "text": "अयं तु भावो दुर्बुद्धे यस्त्वयेह प्रवर्तितः ।\nमानुषेष्वपि लोकेषु भविष्यति न संशयः ॥७-३०-३४॥",
        "index": 34,
        "shloka_num": 34
    },
    {
        "text": "तत्रार्धं तस्य यः कर्ता त्वय्यर्धं निपतिष्यति ।\nन च ते स्थावरं स्थानं भविष्यति न संशयः ॥७-३०-३५॥",
        "index": 35,
        "shloka_num": 35
    },
    {
        "text": "यश्च यश्च सुरेन्द्रः स्याद्ध्रुवः स न भविष्यति ।\nएष शापो मया मुक्त इत्यसौ त्वां तदाऽब्रवीत् ॥७-३०-३६॥",
        "index": 36,
        "shloka_num": 36
    },
    {
        "text": "तां तु भार्यां स निर्भर्त्स्य सोऽब्रवीत्सुमहातपाः ।\nदुर्विनीते विनिध्वंस ममाश्रमसमीपतः ॥७-३०-३७॥",
        "index": 37,
        "shloka_num": 37
    },
    {
        "text": "रूपयौवनसम्पन्ना यस्मात्त्वमनवस्थिता ।\nतस्माद्रूपवती लोके न त्वमेका भविष्यति ॥७-३०-३८॥",
        "index": 38,
        "shloka_num": 38
    },
    {
        "text": "रूपं च ते प्रजाः सर्वा गमिष्यन्ति न संशयः ।\nयत्तदेकं समाश्रित्य विभ्रमोऽयमुपस्थितः ॥७-३०-३९॥",
        "index": 39,
        "shloka_num": 39
    },
    {
        "text": "तदाप्रभृति भूयिष्ठं प्रजा रूपसमन्विताः ।\nसा तं प्रसादयामास महर्षिं गौतमं तदा ॥७-३०-४०॥",
        "index": 40,
        "shloka_num": 40
    },
    {
        "text": "अज्ञानाद्धर्षिता विप्र त्वद्रूपेण दिवौकसा ।\nन कामकाराद्विप्रर्षे प्रसादं कर्तुमर्हसि ॥७-३०-४१॥",
        "index": 41,
        "shloka_num": 41
    },
    {
        "text": "अहल्यया त्वेवमुक्तः प्रत्युवाच स गौतमः ।\nउत्पत्स्यति महातेजा इक्ष्वाकूणां महारथः ॥७-३०-४२॥",
        "index": 42,
        "shloka_num": 42
    },
    {
        "text": "रामो नाम श्रुतो लोके वनं चाप्युपयास्यति ।\nब्राह्मणार्थे महाबाहुर्विष्णुर्मानुषविग्रहः ।\nतं द्रक्ष्यसि यदा भद्रे ततः पूता भविष्यसि ॥७-३०-४३॥",
        "index": 43,
        "shloka_num": 43
    },
    {
        "text": "स हि पावयितुं शक्तस्त्वया यद्दुष्कृतं कृतम् ।\nतस्यातिथ्यं च कृत्वा वै मत्समीपं गमिष्यसि ॥७-३०-४४॥",
        "index": 44,
        "shloka_num": 44
    },
    {
        "text": "वत्स्यसि त्वं मया सार्धं तदा हि वरवर्णिनि ।\nएवमुक्त्वा स विप्रर्षिराजगाम स्वमाश्रमम् ॥७-३०-४५॥",
        "index": 45,
        "shloka_num": 45
    },
    {
        "text": "तपश्चाचार सुमहत्सा पत्नी ब्रह्मवादिनः ।\nशापोत्सर्गाद्धि तस्येदं मुनेः सर्वमुपस्थितम् ॥७-३०-४६॥",
        "index": 46,
        "shloka_num": 46
    },
    {
        "text": "तत्स्मर त्वं महाबाहो दुष्कृतं यत्त्वया कृतम् ।\nतेन त्वं ग्रहणं शत्रोर्यातो नान्येन वासव ॥७-३०-४७॥",
        "index": 47,
        "shloka_num": 47
    },
    {
        "text": "शीघ्रं वै यज यज्ञं त्वं वैष्णवं सुसमाहितः ।\nपावितस्तेन यज्ञेन यास्यसे त्रिदिवं ततः ॥७-३०-४८॥",
        "index": 48,
        "shloka_num": 48
    },
    {
        "text": "पुत्रश्च तव देवेन्द्र न विनष्टो महारणे ।\nनीतः सन्निहितश्चैव आर्यकेण महोदधौ ॥७-३०-४९॥",
        "index": 49,
        "shloka_num": 49
    },
    {
        "text": "एतच्छ्रुत्वा महेन्द्रस्तु यज्ञमिष्ट्वा च वैष्णवम् ।\nपुनस्त्रिदिवमाक्रामदन्वशासच्च देवराट् ॥७-३०-५०॥",
        "index": 50,
        "shloka_num": 50
    },
    {
        "text": "एतदिन्द्रजितो नाम बलं यत्कीर्तितं मया ।\nनिर्जितस्तेन देवेन्द्रः प्राणिनोऽन्ये तु किं पुनः ॥७-३०-५१॥",
        "index": 51,
        "shloka_num": 51
    },
    {
        "text": "आश्चर्यमिति रामश्च लक्ष्मणश्चाब्रवीत्तदा ।\nअगस्त्यवचनं श्रुत्वा वानरा राक्षसास्तदा ॥७-३०-५२॥",
        "index": 52,
        "shloka_num": 52
    },
    {
        "text": "विभीषणस्तु रामस्य पार्श्वस्थो वाक्यमब्रवीत् ।\nआश्चर्यं स्मारितोऽस्म्यद्य यत्तद्दृष्टं पुरातनम् ॥७-३०-५३॥",
        "index": 53,
        "shloka_num": 53
    },
    {
        "text": "अगस्त्यं त्वब्रवीद्रामः सत्यमेतच्छ्रुतं च मे ॥७-३०-५४॥",
        "index": 54,
        "shloka_num": 54
    },
    {
        "text": "एवं राम समुद्भूतो रावणो लोककण्टकः ।\nसपुत्रो येन सङ्ग्रामे जितः शक्रः सुरेश्वरः ॥७-३०-५५॥",
        "index": 55,
        "shloka_num": 55
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे इन्द्रपराजयकारणकथनम् नाम त्रिंशः सर्गः ॥७-३०॥",
        "index": 56,
        "shloka_num": null
    }
]
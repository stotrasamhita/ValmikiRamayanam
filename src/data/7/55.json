[
    {
        "text": "अथ श्रीमद्वाल्मीकीयरामायणे उत्तरकाण्डे निमिवसिष्ठशापः नाम पञ्चपञ्चाशः सर्गः ॥७-५५॥",
        "index": 0,
        "shloka_num": null
    },
    {
        "text": "एष ते नृगशापस्य विस्तरोऽभिहितो मया ।\nयद्यस्ति श्रवणे श्रद्धा शृणुष्वेहापरां कथाम् ॥७-५५-१॥",
        "index": 1,
        "shloka_num": 1
    },
    {
        "text": "एवमुक्तस्तु रामेण सौमित्रिः पुनरब्रवीत् ।\nतृप्तिराश्चर्यभूतानां कथानां नास्ति मे नृप ॥७-५५-२॥",
        "index": 2,
        "shloka_num": 2
    },
    {
        "text": "लक्ष्मणेनैवमुक्तस्तु राम इक्ष्वाकुनन्दनः ।\nकथां परमधर्मिष्ठां व्याहर्तुमुपचक्रमे ॥७-५५-३॥",
        "index": 3,
        "shloka_num": 3
    },
    {
        "text": "आसीद्राजा निमिर्नाम इक्ष्वाकूणां महात्मनाम् ।\nपुत्रो द्वादशमो वीर्ये धर्मे च परिनिष्ठितः ॥७-५५-४॥",
        "index": 4,
        "shloka_num": 4
    },
    {
        "text": "स राजा वीर्यसम्पन्नः पुरं देवपुरोपमम् ।\nनिवेशयामास तदा अभ्याशे गौतमस्य तु ॥७-५५-५॥",
        "index": 5,
        "shloka_num": 5
    },
    {
        "text": "पुरस्य सुकृतं नाम वैजयन्तमिति श्रुतम् ।\nनिवेशं यत्र राजर्षिर्निमिश्चक्रे महायशाः ॥७-५५-६॥",
        "index": 6,
        "shloka_num": 6
    },
    {
        "text": "तस्य बुद्धिः समुत्पन्ना निवेश्य सुमहापुरम् ।\nयजेयं दीर्घसत्रेण पितुः प्रह्लादयन्मनः ॥७-५५-७॥",
        "index": 7,
        "shloka_num": 7
    },
    {
        "text": "ततः पितरमामन्त्र्य इक्ष्वाकुं हि मनोः सुतम् ।\nवसिष्ठं वरयामास पूर्वं ब्रह्मर्षिसत्तमम् ॥७-५५-८॥",
        "index": 8,
        "shloka_num": 8
    },
    {
        "text": "अनन्तरं स राजर्षिर्निमिरिक्ष्वाकुनन्दनः ।\nअत्रिमङ्गिरसं चैव भृगुं चैव तपोधनम् ॥७-५५-९॥",
        "index": 9,
        "shloka_num": 9
    },
    {
        "text": "तमुवाच वसिष्ठस्तु निमिं राजर्षिसत्तमम् ।\nवृतोऽहं पूर्वमिन्द्रेण अन्तरं प्रतिपालय ॥७-५५-१०॥",
        "index": 10,
        "shloka_num": 10
    },
    {
        "text": "अनन्तरं महाविप्रो गौतमः प्रत्यपूरयत् ।\nवसिष्ठोऽपि महातेजा इन्द्रयज्ञमथाकरोत् ॥७-५५-११॥",
        "index": 11,
        "shloka_num": 11
    },
    {
        "text": "निमिस्तु राजा विप्रांस्तान्समानीय नराधिपः ।\nअयजद्धिमवत्पार्श्वे स्वपुरस्य समीपतः ।\nपञ्चवर्षसहस्राणि राजा दीक्षामुपागमत् ॥७-५५-१२॥",
        "index": 12,
        "shloka_num": 12
    },
    {
        "text": "इन्द्रयज्ञावसाने तु वसिष्ठो भगवनृषिः ।\nसकाशमागतो राज्ञो हौत्रं कर्तुमनिन्दितः ॥७-५५-१३॥",
        "index": 13,
        "shloka_num": 13
    },
    {
        "text": "तदन्तरमथापश्यद्गौतमेनाभिपूरितम् ।\nकोपेन महताविष्टो वसिष्ठो ब्रह्मणः सुतः ॥७-५५-१४॥",
        "index": 14,
        "shloka_num": 14
    },
    {
        "text": "स राज्ञो दर्शनाकाङ्क्षी मुहूर्तं समुपाविशत् ।\nतस्मिन्नहनि राजर्षिर्निद्रयाऽपहृतो भृशम् ॥७-५५-१५॥",
        "index": 15,
        "shloka_num": 15
    },
    {
        "text": "ततो मन्युर्वसिष्ठस्य प्रादुरासीन्महात्मनः ।\nअदर्शनेन राजर्षेर्व्याहर्तुमुपचक्रमे ॥७-५५-१६॥",
        "index": 16,
        "shloka_num": 16
    },
    {
        "text": "यस्मात्त्वमन्यं वृतवान्मामवज्ञाय पार्थिव ।\nचेतनेन विनाभूतो देहस्तव भविष्यति ॥७-५५-१७॥",
        "index": 17,
        "shloka_num": 17
    },
    {
        "text": "ततः प्रबुद्धो राजर्षिः श्रुत्वा शापमुदाहृतम् ।\nब्रह्मयोनिमथोवाच संरम्भात् क्रोधमूर्च्छितः ॥७-५५-१८॥",
        "index": 18,
        "shloka_num": 18
    },
    {
        "text": "अजानतः शयानस्य क्रोधेन कलुषीकृतः ।\nमुक्तवान्मयि शापाग्निं यमदण्डमिवापरम् ॥७-५५-१९॥",
        "index": 19,
        "shloka_num": 19
    },
    {
        "text": "तस्मात्तवापि ब्रह्मर्षे चेतनेन विना कृतः ।\nदेहः सुरुचिरप्रख्यो भविष्यति न संशयः ॥७-५५-२०॥",
        "index": 20,
        "shloka_num": 20
    },
    {
        "text": "इति रोषवशादुभौ तदानीमन्योन्यं शपितौ नृपद्विजेन्द्रौ ।\nसहसैव बभूवतुर्विदेहौ तत्तुल्याधिगतप्रभाववन्तौ ॥७-५५-२१॥",
        "index": 21,
        "shloka_num": 21
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे निमिवसिष्ठशापः नाम पञ्चपञ्चाशः सर्गः ॥७-५५॥",
        "index": 22,
        "shloka_num": null
    }
]
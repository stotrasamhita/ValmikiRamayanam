[
    {
        "text": "अथ श्रीमद्वाल्मीकीयरामायणे उत्तरकाण्डे रामायणगानम् नाम चतुर्नवतितमः सर्गः ॥७-९४॥",
        "index": 0,
        "shloka_num": null
    },
    {
        "text": "तौ रजन्यां प्रभातायां स्नातौ हुतहुताशनौ ।\nयथोक्तमृषिणा पूर्वं सर्वं तत्रोपगायताम् ॥७-९४-१॥",
        "index": 1,
        "shloka_num": 1
    },
    {
        "text": "तां स शुश्राव काकुत्स्थः पूर्वाचार्यविजिर्मिताम् ।\nअपूर्वां पाठ्यजातिं च गेयेन समलङ्कृताम् ॥७-९४-२॥",
        "index": 2,
        "shloka_num": 2
    },
    {
        "text": "प्रमाणैर्बहुभिर्बद्धां तन्त्रीलयसमन्विताम् ।\nबालाभ्यां राघवः श्रुत्वा कौतूहलपरोऽभवत् ॥७-९४-३॥",
        "index": 3,
        "shloka_num": 3
    },
    {
        "text": "अथ कर्मान्तरे राजा समाहूय महामुनीन् ।\nपार्थिवांश्च नरव्याघ्रः पण्डितान्नैगमांस्तथा ॥७-९४-४॥",
        "index": 4,
        "shloka_num": 4
    },
    {
        "text": "पौराणिकाञ्छब्दविदो ये च वृद्धा द्विजातयः ।\nस्वराणां लक्षणज्ञांश्च उत्सुकान्द्विजसत्तमान् ॥७-९४-५॥",
        "index": 5,
        "shloka_num": 5
    },
    {
        "text": "लक्षणज्ञांश्च गान्धर्वान्नैगमांश्च विशेषतः ।\nपादाक्षरसमासज्ञांश्छन्दःसु परिनिष्ठितान् ॥७-९४-६॥",
        "index": 6,
        "shloka_num": 6
    },
    {
        "text": "कलामात्राविशेषज्ञाञ्ज्योतिषे च परं गतान् ।\nक्रियाकल्पविदश्चैव तथा कार्यविदो जनान् ॥७-९४-७॥",
        "index": 7,
        "shloka_num": 7
    },
    {
        "text": "भाषाज्ञानिङ्गितज्ञांश्च नैगमांश्चाप्यशेषतः ।\nहेतूपचारकुशलान् वचने चापि हैतुकान् ॥७-९४-८॥",
        "index": 8,
        "shloka_num": 8
    },
    {
        "text": "छन्दोविदः पुराणज्ञान्वैदिकान्द्विजसत्तमान् ।\nचित्रज्ञान्वृत्तसूत्रज्ञान्गीतनृत्यविशारदान् ॥७-९४-९॥",
        "index": 9,
        "shloka_num": 9
    },
    {
        "text": "शास्त्रज्ञान्नीतिनिपुणान्वेदान्तार्थप्रबोधकान् ।\nएतान्सर्वान्समानीय गातारौ समवेशयत् ॥७-९४-१०॥",
        "index": 10,
        "shloka_num": 10
    },
    {
        "text": "दृष्ट्वा मुनिगणाः सर्वे पार्थिवाश्च महौजसः ।\nपिबन्त इव चक्षुर्भ्यां राजानं गायकौ च तौ ॥७-९४-११॥",
        "index": 11,
        "shloka_num": 11
    },
    {
        "text": "ऊचुः परस्परं चेदं सर्व एव समन्ततः ।\nउभौ रामस्य सदृशौ बिम्बाद्बिम्बमिवोत्थितौ ॥७-९४-१२॥",
        "index": 12,
        "shloka_num": 12
    },
    {
        "text": "जटिलौ यदि न स्यातां न वल्कलधरौ यदि ।\nविशेषं नाधिगच्छामो गायतो राघवस्य च ॥७-९४-१३॥",
        "index": 13,
        "shloka_num": 13
    },
    {
        "text": "तेषां संवदतामेवं श्रोतऽणां हर्षवर्धनम् ।\nगेयं प्रचक्रतुस्तत्र तावुभौ मुनिदारकौ ॥७-९४-१४॥",
        "index": 14,
        "shloka_num": 14
    },
    {
        "text": "ततः प्रवृत्तं मधुरं गान्धर्वमतिमानुषम् ।\nन च तृप्तिं ययुः सर्वे श्रोतारो गानसम्पदा ॥७-९४-१५॥",
        "index": 15,
        "shloka_num": 15
    },
    {
        "text": "प्रवृत्तमादितः पूर्वसर्गं नारददर्शितम् ।\nततः प्रभृति सर्गांश्च यावद्विंशत्यगायताम् ॥७-९४-१६॥",
        "index": 16,
        "shloka_num": 16
    },
    {
        "text": "ततोऽपराह्णसमये राघवः समभाषत ।\nश्रुत्वा विंशतिसर्गांस्तान्भ्रातरं भ्रातृवत्सलः ॥७-९४-१७॥",
        "index": 17,
        "shloka_num": 17
    },
    {
        "text": "अष्टादशसहस्राणि सुवर्णस्य महात्मनोः ।\nप्रयच्छ शीघ्रं काकुत्स्थ यदन्यदभिकाङ्क्षितम् ।\nददौ शीघ्रं स काकुत्स्थो बालयोर्वै पृथक्पृथक् ॥७-९४-१८॥",
        "index": 18,
        "shloka_num": 18
    },
    {
        "text": "दीयमानं सुवर्णं तु नागृह्णीतां कुशीलवौ ।\nऊचतुश्च महात्मानौ किमनेनेति विस्मितौ ॥७-९४-१९॥",
        "index": 19,
        "shloka_num": 19
    },
    {
        "text": "वन्येन फलमूलेन निरतौ वनवासिनौ ।\nसुवर्णेन हिरण्येन किं करिष्यावहे वने ॥७-९४-२०॥",
        "index": 20,
        "shloka_num": 20
    },
    {
        "text": "तथा तयोः प्रब्रुवतोः कौतूहलसमन्विताः ।\nश्रोतारश्चैव रामश्च सर्व एव सुविस्मिताः ॥७-९४-२१॥",
        "index": 21,
        "shloka_num": 21
    },
    {
        "text": "तस्य चैवागमं रामः काव्यस्य श्रोतुमुत्सुकः ।\nपप्रच्छ तौ महातेजास्तावुभौ मुनिदारकौ ॥७-९४-२२॥",
        "index": 22,
        "shloka_num": 22
    },
    {
        "text": "किम्प्रमाणमिदं काव्यं का प्रतिष्ठा महात्मनः ।\nकर्ता काव्यस्य महतः क्व चासौ मुनिपुङ्गवः ॥७-९४-२३॥",
        "index": 23,
        "shloka_num": 23
    },
    {
        "text": "पृच्छन्तं राघवं वाक्यमूचतुर्मुनिदारकौ ॥७-९४-२४॥",
        "index": 24,
        "shloka_num": 24
    },
    {
        "text": "वाल्मीकिर्भगवान्कर्ता सम्प्राप्तो यज्ञसंविधम् ।\nयेनेदं चरितं तुभ्यमशेषं सम्प्रदर्शितम् ॥७-९४-२५॥",
        "index": 25,
        "shloka_num": 25
    },
    {
        "text": "सन्निबद्धं हि श्लोकानां चतुर्विशत्सहस्रकम् ।\nउपाख्यानशतं चैव भार्गवेण तपस्विना ॥७-९४-२६॥",
        "index": 26,
        "shloka_num": 26
    },
    {
        "text": "आदिप्रभृति वै राजन्पञ्चसर्गशतानि च ।\nकाण्डानि षट् कृतानीह सोत्तराणि महात्मना ।\nकृतानि गुरुणास्माकमृषिणा चरितं तव ॥७-९४-२७॥",
        "index": 27,
        "shloka_num": 27
    },
    {
        "text": "प्रतिष्ठाऽऽजीवितं यावत्तावत्सर्वस्य वर्तते ॥७-९४-२८॥",
        "index": 28,
        "shloka_num": 28
    },
    {
        "text": "सोत्तराणि महात्मना ।\nयदि बुद्धिः कृता राजञ्छ्रवणाय महारथ ।\nकर्मान्तरे क्षणीभूतस्तच्छृणुष्व सहानुजः ॥७-९४-२९॥",
        "index": 29,
        "shloka_num": 29
    },
    {
        "text": "बाढमित्यब्रवीद्रामस्तौ चानुज्ञाप्य राघवम् ।\nप्रहृष्टौ जग्मतुः स्थानं यत्रास्ते मुनिपुङ्गवः ॥७-९४-३०॥",
        "index": 30,
        "shloka_num": 30
    },
    {
        "text": "रामोऽपि मुनिभिः सार्धं पार्थिवैश्च महात्मभिः ।\nश्रुत्वा तद्गीतिमाधुर्यं कर्मशालामुपागमत् ॥७-९४-३१॥",
        "index": 31,
        "shloka_num": 31
    },
    {
        "text": "शुश्राव तत्ताललयोपपन्नं सर्गान्वितं स स्वरशब्दयुक्तम् ।\nतन्त्रीलयव्यञ्जनयोगयुक्तं कुशीलवाभ्यां परिगीयमानम् ॥७-९४-३२॥",
        "index": 32,
        "shloka_num": 32
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रामायणगानम् नाम चतुर्नवतितमः सर्गः ॥७-९४॥",
        "index": 33,
        "shloka_num": null
    }
]
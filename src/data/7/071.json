[
    {
        "text": "अथ श्रीमद्वाल्मीकीयरामायणे उत्तरकाण्डे शत्रुघ्नप्रशंसा नाम एकसप्ततितमः सर्गः ॥७-७१॥",
        "index": 0,
        "shloka_num": null
    },
    {
        "text": "ततो द्वादशमे वर्षे शत्रघ्नो रामपालिताम् ।\nअयोध्यां चकमे गन्तुमल्पभृत्यबलानुगः ॥७-७१-१॥",
        "index": 1,
        "shloka_num": 1
    },
    {
        "text": "ततो मन्त्रिपुरोगांश्च बलमुख्यान्निवर्त्य च ।\nजगाम हयमुख्यैश्च रथानां च शतेन सः ॥७-७१-२॥",
        "index": 2,
        "shloka_num": 2
    },
    {
        "text": "स गत्वा गणितान्वासान्सप्ताष्टौ रघुनन्दनः ।\nवाल्मीक्याश्रममागत्य वासं चक्रे महायशाः ॥७-७१-३॥",
        "index": 3,
        "shloka_num": 3
    },
    {
        "text": "सोऽभिवाद्य ततः पादौ वाल्मीकेः पुरुषर्षभः ।\nपाद्यमर्ध्यं तथातिथ्यं जग्राह मुनिहस्ततः ॥७-७१-४॥",
        "index": 4,
        "shloka_num": 4
    },
    {
        "text": "बहुरूपाः सुमधुराः कथास्तत्र सहस्रशः ।\nकथयामास स मुनिः शत्रुघ्नाय महात्मने ॥७-७१-५॥",
        "index": 5,
        "shloka_num": 5
    },
    {
        "text": "उवाच च मुनिर्वाक्यं लवणस्य वधाश्रितम् ।\nसुदुष्करं कृतं कर्म लवणं निघ्नता त्वया ॥७-७१-६॥",
        "index": 6,
        "shloka_num": 6
    },
    {
        "text": "बहवः पार्थिवाः सौम्य हताः सबलवाहनाः ।\nलवणेन महाबाहो युध्यमाना महाबलाः ॥७-७१-७॥",
        "index": 7,
        "shloka_num": 7
    },
    {
        "text": "स त्वया निहतः पापो लीलया पुरुषर्षभ ।\nजगतश्च भयं तत्र प्रशान्तं तव तेजसा ॥७-७१-८॥",
        "index": 8,
        "shloka_num": 8
    },
    {
        "text": "रावणस्य वधो घोरो यत्नेन महता कृतः ।\nइदं तु सुमहत्कर्म त्वया कृतमयत्नतः ॥७-७१-९॥",
        "index": 9,
        "shloka_num": 9
    },
    {
        "text": "प्रीतिश्चास्मिन्परा जाता देवानां लवणे हते ।\nभूतानां चैव सर्वेषां जगतश्च प्रियं कृतम् ॥७-७१-१०॥",
        "index": 10,
        "shloka_num": 10
    },
    {
        "text": "तच्च युद्धं मया दृष्टं यथावत्पुरुषर्षभ ।\nसभायां वासवस्याथ उपविष्टेन राघव ॥७-७१-११॥",
        "index": 11,
        "shloka_num": 11
    },
    {
        "text": "ममापि परमा प्रीतिर्हृदि शत्रुघ्न वर्तते ।\nउपाघ्रास्यामि ते मूर्ध्नि स्नेहस्यैषा परा गतिः ॥७-७१-१२॥",
        "index": 12,
        "shloka_num": 12
    },
    {
        "text": "इत्युक्त्वा मूर्ध्नि शत्रुघ्नमुपाघ्राय महामुनिः ।\nआतिथ्यमकरोत्तस्य ये च तस्य पदानुगाः ॥७-७१-१३॥",
        "index": 13,
        "shloka_num": 13
    },
    {
        "text": "स भुक्तवान्नरश्रेष्ठो गीतमाधुर्यमुत्तमम् ।\nशुश्राव रामचरितं तस्मिन्काले यथाकृमम् ॥७-७१-१४॥",
        "index": 14,
        "shloka_num": 14
    },
    {
        "text": "तन्त्रीलयसमायुक्तं त्रिस्थानकरणान्वितम् ।\nसंस्कृतं लक्षणोपेतं समतालसमन्वितम् ।\nशुश्राव रामचरितं तस्मिन्काले पुरा कृतम् ॥७-७१-१५॥",
        "index": 15,
        "shloka_num": 15
    },
    {
        "text": "तान्यक्षराणि सत्यानि यथावृत्तानि पूर्वशः ।\nश्रुत्वा पुरुषशार्दूलो विसञ्ज्ञो बाष्पलोचनः ॥७-७१-१६॥",
        "index": 16,
        "shloka_num": 16
    },
    {
        "text": "स मुहूर्तमिवासञ्ज्ञो विनिःश्वस्य मुहुर्मुहुः ।\nतस्मिन् गीते यथावृत्तं वर्तमानमिवाशृणोत् ॥७-७१-१७॥",
        "index": 17,
        "shloka_num": 17
    },
    {
        "text": "पदानुगाश्च ये राज्ञस्तां श्रुत्वा गीतिसम्पदम् ।\nअवाङ्मुखाश्च दीनाश्च ह्याश्चर्यमिति चाब्रुवन् ॥७-७१-१८॥",
        "index": 18,
        "shloka_num": 18
    },
    {
        "text": "परस्परं च ये तत्र सैनिकाः सम्बभाषिरे ।\nकिमिदं क्व च वर्तामः किमेतत्स्वप्नदर्शनम् ॥७-७१-१९॥",
        "index": 19,
        "shloka_num": 19
    },
    {
        "text": "अर्थो यो नः पुरा दृष्टस्तमाश्रमपदे पुनः ।\nशृणुमः किमिदं स्वप्नो गीतबन्धं श्रियो भवेत् ॥७-७१-२०॥",
        "index": 20,
        "shloka_num": 20
    },
    {
        "text": "विस्मयं ते परं गत्वा शत्रुघ्नमिदमब्रुवन् ।\nसाधु पृच्छ नरश्रेष्ठ वाल्मीकिं मुनिपुङ्गवम् ॥७-७१-२१॥",
        "index": 21,
        "shloka_num": 21
    },
    {
        "text": "शत्रुघ्नस्त्वब्रवीत्सर्वान्कौतूहलसमन्वितान् ।\nसैनिका न क्षमोऽस्माकं परिप्रष्टुमिहेदृशः ॥७-७१-२२॥",
        "index": 22,
        "shloka_num": 22
    },
    {
        "text": "आश्चर्याणि बहूनीह भवन्त्यस्याश्रमे मुनेः ।\nन तु कौतूहलाद्युक्तमन्वेष्टुं तं महामुनिम् ॥७-७१-२३॥",
        "index": 23,
        "shloka_num": 23
    },
    {
        "text": "एवं तद्वाक्यमुक्त्वा च सैनिकान्रघुनन्दनः ।\nअभिवाद्य महर्षिं तं स्वं निवेशं ययौ तदा ॥७-७१-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शत्रुघ्नप्रशंसा नाम एकसप्ततितमः सर्गः ॥७-७१॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे सीतासमुत्सर्गादेशः नाम पञ्चचत्वारिंशः सर्गः ॥७-४५॥",
        "index": 0,
        "shloka_num": null
    },
    {
        "text": "तेषां समुपविष्टानां सर्वेषां दीनचेतसाम् ।\nउवाच वाक्यं काकुत्स्थो मुखेन परिशुष्यता ॥७-४५-१॥",
        "index": 1,
        "shloka_num": 1
    },
    {
        "text": "सर्वे शृणुत भद्रं वो मा कुरुध्वं मनोऽन्यथा ।\nपौराणां मम सीतायां यादृशी वर्तते कथा ॥७-४५-२॥",
        "index": 2,
        "shloka_num": 2
    },
    {
        "text": "पौरापवादः सुमहांस्तथा जनपदस्य च ।\nवर्तते मयि बीभत्सा सा मे मर्माणि कृन्तति ॥७-४५-३॥",
        "index": 3,
        "shloka_num": 3
    },
    {
        "text": "अहं किल कुले जात इक्ष्वाकूणां महात्मनाम् ।\nसीताऽपि सत्कुले जाता जनकानां महात्मनाम् ॥७-४५-४॥",
        "index": 4,
        "shloka_num": 4
    },
    {
        "text": "जानासि त्वं यथा सौम्य दण्डके विजने वने ।\nरावणेन हृता सीता स च विध्वंसितो मया ॥७-४५-५॥",
        "index": 5,
        "shloka_num": 5
    },
    {
        "text": "तत्र मे बुद्धिरुत्पन्ना जनकस्य सुतां प्रति ।\nअत्रोषितामिमां सीतामानयेयं कथं पुरीम् ॥७-४५-६॥",
        "index": 6,
        "shloka_num": 6
    },
    {
        "text": "प्रत्ययार्थं ततः सीता विवेश ज्वलनं तदा ।\nप्रत्यक्षं तव सौमित्रे देवानां हव्यवाहनः ।\nअपापां मैथिलीमाह वायुश्चाकाशगोचरः ॥७-४५-७॥",
        "index": 7,
        "shloka_num": 7
    },
    {
        "text": "चन्द्रादित्यौ च शंसेते सुराणां सन्निधौ पुरा ।\nऋषीणां चैव सर्वेषामपापां जनकात्मजाम् ॥७-४५-८॥",
        "index": 8,
        "shloka_num": 8
    },
    {
        "text": "एवं शुद्धसमाचारा देवगन्धर्वसन्निधौ ।\nलङ्काद्वीपे महेन्द्रेण मम हस्ते निवेशिता ॥७-४५-९॥",
        "index": 9,
        "shloka_num": 9
    },
    {
        "text": "अन्तरात्मा च मे वेत्ति सीतां शुद्धां यशस्विनीम् ।\nततो गृहीत्वा वैदेहीमयोध्यामहमागतः ॥७-४५-१०॥",
        "index": 10,
        "shloka_num": 10
    },
    {
        "text": "अयं तु मे महान्वादः शोकश्च हृदि वर्तते ।\nपौरापवादः सुमहांस्तथा जनपदस्य च ॥७-४५-११॥",
        "index": 11,
        "shloka_num": 11
    },
    {
        "text": "अकीर्तिर्यस्य गीयेत लोके भूतस्य कस्यचित् ।\nपतत्येवाधमाँल्लोकान्यावच्छब्दः प्रकीर्त्यते ॥७-४५-१२॥",
        "index": 12,
        "shloka_num": 12
    },
    {
        "text": "अकीर्तिर्निन्द्यते देवैः कीर्तिर्लोकेषु पूज्यते ।\nकीर्त्यर्थं तु समारम्भः सर्वेषां सुमहात्मनाम् ॥७-४५-१३॥",
        "index": 13,
        "shloka_num": 13
    },
    {
        "text": "अप्यहं जीवितं जह्यां युष्मान्वा पुरुषर्षभाः ।\nअपवादभयाद्भीतः किं पुनर्जनकात्मजाम् ॥७-४५-१४॥",
        "index": 14,
        "shloka_num": 14
    },
    {
        "text": "तस्माद्भवन्तः पश्यन्तु पतितं शोकसागरे ।\nनहि पश्याम्यहं भूतं किञ्चिद्दुःखमतोऽधिकम् ॥७-४५-१५॥",
        "index": 15,
        "shloka_num": 15
    },
    {
        "text": "श्वस्त्वं प्रभाते सौमित्रे सुमन्त्राधिष्ठितं रथम् ।\nआरुह्य सीतामारोप्य विषयान्ते समुत्सृज ॥७-४५-१६॥",
        "index": 16,
        "shloka_num": 16
    },
    {
        "text": "गङ्गायास्तु परे पारे वाल्मीकेस्तु महात्मनः ।\nआश्रमो दिव्यसङ्काशस्तमसातीरमाश्रितः ॥७-४५-१७॥",
        "index": 17,
        "shloka_num": 17
    },
    {
        "text": "तत्रैनां विजने देशे विसृज्य रघुनन्दन ।\nशीघ्रमागच्छ भद्रं ते कुरुष्व वचनं मम ॥७-४५-१८॥",
        "index": 18,
        "shloka_num": 18
    },
    {
        "text": "न चास्मिन् प्रतिवक्तव्यः सीतां प्रति कथञ्चन ।\nतस्मात्त्वं गच्छ सौमित्रे नात्र कार्या विचारणा ॥७-४५-१९॥",
        "index": 19,
        "shloka_num": 19
    },
    {
        "text": "अप्रीतिर्हि परा मह्यं त्वयेतत्प्रतिवारिते ।\nशापिता हि मया यूयं भुजाभ्यां जीवितेन च ॥७-४५-२०॥",
        "index": 20,
        "shloka_num": 20
    },
    {
        "text": "ये मां वाक्यान्तरे ब्रूयुरनुनेतुं कथञ्चन ।\nअहिता नाम ते नित्यं मदभीष्टविघातनात् ॥७-४५-२१॥",
        "index": 21,
        "shloka_num": 21
    },
    {
        "text": "मानयन्तु भवन्तो मां यदि मच्छासने स्थिताः ।\nइतोऽद्य नीयतां सीता कुरुष्व वचनं मम ॥७-४५-२२॥",
        "index": 22,
        "shloka_num": 22
    },
    {
        "text": "पूर्वमुक्तोऽहमनया गङ्गातीरेऽहमाश्रमान् ।\nपश्येयमिति तस्याश्च कामः संवर्त्यतामयम् ॥७-४५-२३॥",
        "index": 23,
        "shloka_num": 23
    },
    {
        "text": "एवमुक्त्वा तु काकुत्स्थो बाष्पेण पिहिताननः ।\nप्रविवेश स धर्मात्मा भ्रातृभिः परिवारितः ॥७-४५-२४॥",
        "index": 24,
        "shloka_num": 24
    },
    {
        "text": "शोकसंलग्नहृदयो निशश्वास यथा द्विपः ॥७-४५-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सीतासमुत्सर्गादेशः नाम पञ्चचत्वारिंशः सर्गः ॥७-४५॥",
        "index": 26,
        "shloka_num": null
    }
]
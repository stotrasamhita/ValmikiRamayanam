[
    {
        "text": "अथ श्रीमद्वाल्मीकीयरामायणे उत्तरकाण्डे वैश्रवणलोकपालपदलङ्कादिप्राप्तिः नाम तृतीयः सर्गः ॥७-३॥",
        "index": 0,
        "shloka_num": null
    },
    {
        "text": "अथ पुत्रः पुलस्त्यस्य विश्रवा मुनिपुङ्गवः ।\nअचिरेणैव कालेन पितेव तपसि स्थितः ॥७-३-१॥",
        "index": 1,
        "shloka_num": 1
    },
    {
        "text": "सत्यवाञ्छीलवाञ्छान्तः स्वाध्यायनिरतः शुचिः ।\nसर्वभोगेष्वसंसक्तो नित्यं धर्मपरायणः ॥७-३-२॥",
        "index": 2,
        "shloka_num": 2
    },
    {
        "text": "ज्ञात्वा तस्य तु तद्वृत्तं भरद्वाजो महामुनिः ।\nददौ विश्रवसे भार्यां स्वसुतां देववर्णिनीम् ॥७-३-३॥",
        "index": 3,
        "shloka_num": 3
    },
    {
        "text": "प्रतिगृह्य तु धर्मेण भरद्वाजसुतां तदा ।\nप्रजान्वेक्षिकया बुद्ध्या श्रेयो ह्यस्य विचिन्तयन् ॥७-३-४॥",
        "index": 4,
        "shloka_num": 4
    },
    {
        "text": "मुदा परमया युक्तो विश्रवा मुनिपुङ्गवः ।\nस तस्यां वीर्यसम्पन्नमपत्यं परमाद्भुतम् ॥७-३-५॥",
        "index": 5,
        "shloka_num": 5
    },
    {
        "text": "जनयामास धर्मज्ञः सर्वैर्ब्रह्मगुणैर्युतम् ।\nतस्मिञ्जाते तु संहृष्टः सम्बभूव पितामहः ॥७-३-६॥",
        "index": 6,
        "shloka_num": 6
    },
    {
        "text": "दृष्ट्वा श्रेयस्करीं बुद्धिं धनाध्यक्षो भविष्यति ।\nनाम तस्याकरोत्प्रीतः सार्धं देवर्षिभिस्तदा ॥७-३-७॥",
        "index": 7,
        "shloka_num": 7
    },
    {
        "text": "यस्माद्विश्रवसोऽपत्यं सादृश्याद्विश्रवा इव ।\nतस्माद्वैश्रवणो नाम भविष्यत्वेष विश्रुतः ॥७-३-८॥",
        "index": 8,
        "shloka_num": 8
    },
    {
        "text": "स तु वैश्रवणस्तत्र तपोवनगतस्तदा ।\nअवर्धताहुतिहुतो महातेजा यथानलः ॥७-३-९॥",
        "index": 9,
        "shloka_num": 9
    },
    {
        "text": "तस्याश्रमपदस्थस्य बुद्धिर्जज्ञे महात्मनः ।\nचरिष्ये परमं धर्मं धर्मो हि परमा गतिः ॥७-३-१०॥",
        "index": 10,
        "shloka_num": 10
    },
    {
        "text": "स तु वर्षसहस्राणि तपस्तप्त्वा महावने ।\nयन्त्रितो नियमैरुग्रैश्चकार सुमहत्तपः ॥७-३-११॥",
        "index": 11,
        "shloka_num": 11
    },
    {
        "text": "पूर्णे वर्षसहस्रान्ते तं तं विधिमकल्पयत् ।\nजलाशी मारुताहारो निराहारस्तथैव च ॥७-३-१२॥",
        "index": 12,
        "shloka_num": 12
    },
    {
        "text": "एवं वर्षसहस्राणि जग्मुस्तान्येकवर्षवत् ।\nअथ प्रीतो महातेजाः सेन्द्रैः सुरगणैः सह ॥७-३-१३॥",
        "index": 13,
        "shloka_num": 13
    },
    {
        "text": "गत्वा तस्याश्रमपदं ब्रह्मेदं वाक्यमब्रवीत् ।\nपरितुष्टोऽस्मि ते वत्स कर्मणानेन सुव्रत ।\nवरं वृणीष्व भद्रं ते वरार्हस्त्वं महामते ॥७-३-१४॥",
        "index": 14,
        "shloka_num": 14
    },
    {
        "text": "अथाब्रवीद्वैश्रवणः पितामहमुपस्थितम् ।\nभगवँल्लोकपालत्वमिच्छेयं वित्तरक्षणम् ॥७-३-१५॥",
        "index": 15,
        "shloka_num": 15
    },
    {
        "text": "अथाब्रवीद्वैश्रवणं परितुष्टेन चेतसा ।\nब्रह्मा सुरगणैः सार्धं बाढमित्येव हृष्टवत् ॥७-३-१६॥",
        "index": 16,
        "shloka_num": 16
    },
    {
        "text": "अहं वै लोकपालानां चतुर्थं स्रष्टुमुद्यतः ॥७-३-१७॥",
        "index": 17,
        "shloka_num": 17
    },
    {
        "text": "यमेन्द्रवरुणानां च पदं यत्तव चेप्सितम् ।\nतद्गच्छ त्वं हि धर्मज्ञ निधीशत्वमवाप्नुहि ।\nशक्राम्बुपयमानां च चतुर्थस्त्वं भविष्यसि ॥७-३-१८॥",
        "index": 18,
        "shloka_num": 18
    },
    {
        "text": "एतच्च पुष्पकं नाम विमानं सूर्यसन्निभम् ।\nप्रतिगृह्णीष्व यानार्थं त्रिदशैः समतां व्रज ॥७-३-१९॥",
        "index": 19,
        "shloka_num": 19
    },
    {
        "text": "स्वस्ति तेऽस्तु गमिष्यामः सर्व एव यथागतम् ।\nकृतकृत्या वयं तात दत्त्वा तव वरद्वयम् ॥७-३-२०॥",
        "index": 20,
        "shloka_num": 20
    },
    {
        "text": "इत्युक्त्वा स गतो ब्रह्मा स्वस्थानं त्रिदशैः सह ॥७-३-२१॥",
        "index": 21,
        "shloka_num": 21
    },
    {
        "text": "गतेषु ब्रह्मपूर्वेषु देवेष्वथ नभस्थलम् ।\nवने स पितरं प्राह प्राञ्जलिः प्रयतात्मवान् ।\nनिवासनं न मे देवो विदधे स प्रजापतिः ॥७-३-२२॥",
        "index": 22,
        "shloka_num": 22
    },
    {
        "text": "भगवँल्लब्धवानस्मि वरमिष्टं पितामहात् ।\nतं पश्य भगवन्कञ्चिन्निवासं साधु मे प्रभो ॥७-३-२३॥",
        "index": 23,
        "shloka_num": 23
    },
    {
        "text": "न च पीडा भवेद्यत्र प्राणिनो यस्य कस्यचित् ।\nएवमुक्तस्तु पुत्रेण विश्रवा मुनिपुङ्गवः ॥७-३-२४॥",
        "index": 24,
        "shloka_num": 24
    },
    {
        "text": "वचनं प्राह धर्मज्ञः श्रूयतामिति सत्तमः ।\nदक्षिणस्योदधेस्तीरे त्रिकूटो नाम पर्वतः ॥७-३-२५॥",
        "index": 25,
        "shloka_num": 25
    },
    {
        "text": "तस्याग्रे तु विशाला सा महेन्द्रस्य पुरी यथा ।\nलङ्का नाम पुरी रम्या निर्मिता विश्वकर्मणा ॥७-३-२६॥",
        "index": 26,
        "shloka_num": 26
    },
    {
        "text": "राक्षसानां निवासार्थं यथेन्द्रस्यामरावती ।\nतत्र त्वं वस भद्रं ते लङ्कायां नात्र संशयः ॥७-३-२७॥",
        "index": 27,
        "shloka_num": 27
    },
    {
        "text": "हेमप्राकारपरिघा यन्त्रशस्त्रसमावृता ।\nरमणीया पुरी सा हि रुक्मवैडूर्यतोरणा ॥७-३-२८॥",
        "index": 28,
        "shloka_num": 28
    },
    {
        "text": "राक्षसैः सा परित्यक्ता पुरा विष्णुभयार्दितैः ।\nशून्या रक्षोगणैः सर्वै रसातलतलं गतैः ॥७-३-२९॥",
        "index": 29,
        "shloka_num": 29
    },
    {
        "text": "शून्या सम्प्रति लङ्का सा प्रभुस्तस्या न विद्यते ।\nस त्वं तत्र निवासाय गच्छ पुत्र यथासुखम् ॥७-३-३०॥",
        "index": 30,
        "shloka_num": 30
    },
    {
        "text": "निर्दोषस्तत्र ते वासो न बाधास्तत्र कस्यचित् ।\nएतच्छुत्वा स धर्मात्मा धर्मिष्ठं वचनं पितुः ॥७-३-३१॥",
        "index": 31,
        "shloka_num": 31
    },
    {
        "text": "निवासयामास तदा लङ्कां पर्वतमूर्धनि ।\nनैर्ऋतानां सहस्रैस्तु हृष्टैः प्रमुदुतैः सह ॥७-३-३२॥",
        "index": 32,
        "shloka_num": 32
    },
    {
        "text": "अचिरेणैव कालेन सम्पूर्णा तस्य शासनात् ॥७-३-३३॥",
        "index": 33,
        "shloka_num": 33
    },
    {
        "text": "स तु तत्रावसत्प्रीतो धर्मात्मा नैर्ऋतर्षभः ।\nसमुद्रपरिघायां तु लङ्कायां विश्रवात्मजः ॥७-३-३४॥",
        "index": 34,
        "shloka_num": 34
    },
    {
        "text": "काले काले तु धर्मात्मा पुष्पकेण धनेश्वरः ।\nअभ्यागच्छद्विनीतात्मा पितरं मातरं च हि ॥७-३-३५॥",
        "index": 35,
        "shloka_num": 35
    },
    {
        "text": "स देवगन्धर्वगणैरभिष्टुतस्तथाप्सरोनृत्यविभूषितालयः ।\nगभस्तिभिः सूर्य इवावभासयन्पितुः समीपं प्रययौ स वित्तपः ॥७-३-३६॥",
        "index": 36,
        "shloka_num": 36
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वैश्रवणलोकपालपदलङ्कादिप्राप्तिः नाम तृतीयः सर्गः ॥७-३॥",
        "index": 37,
        "shloka_num": null
    }
]
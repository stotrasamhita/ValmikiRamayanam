[
    {
        "text": "अथ श्रीमद्वाल्मीकीयरामायणे उत्तरकाण्डे शत्रुघ्नप्रस्थानम् नाम चतुःषष्ठितमः सर्गः ॥७-६४॥",
        "index": 0,
        "shloka_num": null
    },
    {
        "text": "एवमुक्त्वा च काकुत्स्थं प्रशस्य च पुनः पुनः ।\nपुनरेवापरं वाक्यमुवाच रघुनन्दनः ॥७-६४-१॥",
        "index": 1,
        "shloka_num": 1
    },
    {
        "text": "इमान्यश्वसहस्राणि चत्वारि पुरुषर्षभ ।\nरथानां द्वे सहस्रे च गजानां शतमुत्तमम् ॥७-६४-२॥",
        "index": 2,
        "shloka_num": 2
    },
    {
        "text": "अन्तरा पणवीथ्यश्च नानापण्योपशोभिताः ।\nअनुगच्छन्तु काकुत्स्थं तथैव नटनर्तकाः ॥७-६४-३॥",
        "index": 3,
        "shloka_num": 3
    },
    {
        "text": "हिरण्यस्य सुवर्णस्य नियुतं पुरुषर्षभ ।\nआदाय गच्छ शत्रुघ्न पर्याप्तधनवाहनः ॥७-६४-४॥",
        "index": 4,
        "shloka_num": 4
    },
    {
        "text": "बलं च सुभृतं वीर हृष्टपुष्टमनुद्धतम् ।\nसम्भाषासम्प्रदानेन रञ्जयस्व नगेत्तम ॥७-६४-५॥",
        "index": 5,
        "shloka_num": 5
    },
    {
        "text": "न ह्यर्थास्तत्र तिष्ठन्ति न दारा न च बान्धवाः ।\nसुप्रीतो भृत्यवर्गश्च यत्र तिष्ठसि राघव ॥७-६४-६॥",
        "index": 6,
        "shloka_num": 6
    },
    {
        "text": "ततो हृष्टजनाकीर्णां प्रस्थाप्य महतीं चमूम् ।\nएक एव धनुष्पाणिर्गच्छ त्वं मधुनो वनम् ॥७-६४-७॥",
        "index": 7,
        "shloka_num": 7
    },
    {
        "text": "यथा त्वां न प्रजानाति गच्छन्तं युद्धकाङ्क्षिणम् ।\nलवणस्तु मधोः पुत्रस्तथा गच्छेरशङ्कितम् ॥७-६४-८॥",
        "index": 8,
        "shloka_num": 8
    },
    {
        "text": "न तस्य मूत्युरन्योऽस्ति कश्चिद्धि पुरुषर्षभ ।\nदर्शनं योऽभिगच्छेत स वध्यो लवणेन हि ॥७-६४-९॥",
        "index": 9,
        "shloka_num": 9
    },
    {
        "text": "स हि ग्रीष्मोऽपयाते तु वर्षारात्र उपागते ।\nहन्यास्त्वं लवणं सौम्य सहि कालोऽस्य दुर्मतेः ॥७-६४-१०॥",
        "index": 10,
        "shloka_num": 10
    },
    {
        "text": "महर्षींस्तु पुरत्कृत्य प्रयान्तु तव सौनिकाः ।\nयथा ग्रीष्मावशेषेण तरेयुर्जाह्नवीजलम् ॥७-६४-११॥",
        "index": 11,
        "shloka_num": 11
    },
    {
        "text": "तत्र स्थाप्य बलं सर्वं नदीतीरे समाहितः ।\nअग्रतो धनुषा सार्धं गच्छ त्वं लघुविक्रमः ॥७-६४-१२॥",
        "index": 12,
        "shloka_num": 12
    },
    {
        "text": "एवमुक्तस्तु रामेण शत्रुघ्नस्तान्महाबलान् ।\nसेनामुख्यान्समानीय ततो वाक्यमुवाच ह ॥७-६४-१३॥",
        "index": 13,
        "shloka_num": 13
    },
    {
        "text": "एते वो गणिता वासा यत्र तत्र निवत्स्यथ ।\nस्थातव्यं चाविरोधेन यथा बाधा न कस्यचित् ॥७-६४-१४॥",
        "index": 14,
        "shloka_num": 14
    },
    {
        "text": "तथा तांस्तु समाज्ञाप्य प्रस्थाप्य च महद्बलम् ।\nकौसल्यां च सुमित्रां च कैकेयीं चाभ्यवादयत् ॥७-६४-१५॥",
        "index": 15,
        "shloka_num": 15
    },
    {
        "text": "रामं प्रदक्षिणीकृत्य शिरसाऽभिप्रणम्य च ।\nरामेण चाभ्यनुज्ञातः शत्रुघ्नः शत्रुतापनः ॥७-६४-१६॥",
        "index": 16,
        "shloka_num": 16
    },
    {
        "text": "लक्ष्मणं भरतं चैव प्रणिपत्य कृताञ्जलिः ।\nपुरोहितं वसिष्ठं च शत्रुघ्नः प्रयतात्मवान् ।\nप्रदक्षिणमथो कृत्वा निर्जगाम महाबलः ॥७-६४-१७॥",
        "index": 17,
        "shloka_num": 17
    },
    {
        "text": "प्रस्थाप्य सेनामथ सोऽग्रतस्तदा गजेन्द्रवाजिप्रवरौघसङ्कुलाम् ।\nउपास मासं तु नरेन्द्रपार्श्वतस्त्वथ प्रयातो रघुवंशवर्धनः ॥७-६४-१८॥",
        "index": 18,
        "shloka_num": 18
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे शत्रुघ्नप्रस्थानम् नाम चतुःषष्ठितमः सर्गः ॥७-६४॥",
        "index": 19,
        "shloka_num": null
    }
]
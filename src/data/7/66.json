[
    {
        "text": "अथ श्रीमद्वाल्मीकीयरामायणे उत्तरकाण्डे कुशलवजननम् नाम षट्षष्ठितमः सर्गः ॥७-६६॥",
        "index": 0,
        "shloka_num": null
    },
    {
        "text": "यामेव रात्रिं शत्रुघ्नः पर्णशालामुपाविशत् ।\nतामेव रात्रिं सीतापि प्रसूता दारकद्वयम् ॥७-६६-१॥",
        "index": 1,
        "shloka_num": 1
    },
    {
        "text": "ततोऽर्धरात्रसमये बालका मुनिदारकाः ।\nवाल्मीकेः प्रियमाचख्युः सीतायाः प्रसवं शुभम् ॥७-६६-२॥",
        "index": 2,
        "shloka_num": 2
    },
    {
        "text": "भगवन्रामपत्नी सा प्रसूता दारकद्वयम् ।\nततो रक्षां महातेजः कुरु भूतविनाशिनीम् ॥७-६६-३॥",
        "index": 3,
        "shloka_num": 3
    },
    {
        "text": "तेषां तद्वचनं श्रुत्वा महर्षिः समुपागमत् ।\nबालचन्द्रप्रतीकाशौ देवपुत्रौ महौजसौ ॥७-६६-४॥",
        "index": 4,
        "shloka_num": 4
    },
    {
        "text": "जगाम तत्र हृष्टात्मा ददर्श च कुमारकौ ।\nभूतघ्नीं चाकरोत्ताभ्यां रक्षां रक्षोविनाशिनीम् ॥७-६६-५॥",
        "index": 5,
        "shloka_num": 5
    },
    {
        "text": "कुशमुष्टिमुपादाय लवं चैव तु स द्विजः ।\nवाल्मीकिः प्रददौ ताभ्यां रक्षां भूतविनाशिनीम् ॥७-६६-६॥",
        "index": 6,
        "shloka_num": 6
    },
    {
        "text": "यस्तयोः पूर्वजो जातः स कुशैर्मन्त्रसत्कृतैः ।\nनिर्मार्जनीयस्तु तदा कुश इत्यस्य नाम तत् ॥७-६६-७॥",
        "index": 7,
        "shloka_num": 7
    },
    {
        "text": "यश्चावरो भवेत्ताभ्यां लवेन स समाहितः ।\nनिर्मार्जनीयो वृद्धाभिर्लव इत्येव नामतः ॥७-६६-८॥",
        "index": 8,
        "shloka_num": 8
    },
    {
        "text": "एवं कुशलवौ नाम्ना तावुभौ यमजातकौ ।\nमत्कृताभ्यां च नामभ्यां ख्यातियुक्तौ भविष्यतः ॥७-६६-९॥",
        "index": 9,
        "shloka_num": 9
    },
    {
        "text": "तां रक्षां जगृहुस्ताश्च मुनिहस्तात्समाहिताः ।\nअकुर्वंश्च ततो रक्षां तयोर्विगतकल्मषाः ॥७-६६-१०॥",
        "index": 10,
        "shloka_num": 10
    },
    {
        "text": "तथा तां क्रियमाणां च वृद्धाभिर्जन्म नाम च ।\nसङ्कीर्तनं च रामस्य सीतायाः प्रसवौ शुभौ ॥७-६६-११॥",
        "index": 11,
        "shloka_num": 11
    },
    {
        "text": "अर्धरात्रे तु शत्रुघ्नः शुश्राव सुमहत्प्रियम् ।\nपर्णशालां ततो गत्वा मातर्दिष्ट्येति चाब्रवीत् ॥७-६६-१२॥",
        "index": 12,
        "shloka_num": 12
    },
    {
        "text": "तथा तस्य प्रहृष्टस्य शत्रुघ्नस्य महात्मनः ।\nव्यतीता वार्षिकी रात्रिः श्रावणी लघुविक्रमः ॥७-६६-१३॥",
        "index": 13,
        "shloka_num": 13
    },
    {
        "text": "प्रभाते सुमहावीर्यः कृत्वा पौर्वाह्णिकीं क्रियाम् ।\nमुनिं प्राञ्जलिरामन्त्र्य ययौ पश्चान्मुखः पुनः ॥७-६६-१४॥",
        "index": 14,
        "shloka_num": 14
    },
    {
        "text": "स गत्वा यमुनातीरं सप्तरात्रोषितः पथि ।\nऋषीणां पुण्यकीर्तीनामाश्रमे वासमभ्ययात् ॥७-६६-१५॥",
        "index": 15,
        "shloka_num": 15
    },
    {
        "text": "स तत्र मुनिभिः सार्धं भार्गवप्रमुखैर्नृपः ।\nकथाभिरभिरूपाभिर्वासं चक्रे महायशाः ॥७-६६-१६॥",
        "index": 16,
        "shloka_num": 16
    },
    {
        "text": "स काञ्चनाद्यैर्मुनिभिः समेतो रघुप्रवीरो रजनीं तदानीम् ।\nकथाप्रकारैर्बहुभिर्महात्मा विरामयामास नरेन्द्रसूनुः ॥७-६६-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे कुशलवजननम् नाम षट्षष्ठितमः सर्गः ॥७-६६॥",
        "index": 18,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे रामप्रश्नः नाम प्रथमः सर्गः ॥७-१॥",
        "index": 0,
        "shloka_num": null
    },
    {
        "text": "प्राप्तराज्यस्य रामस्य राक्षसानां वधे कृते ।\nआजग्मुर्ऋषयः सर्वे राघवं प्रतिनन्दितुम् ॥७-१-१॥",
        "index": 1,
        "shloka_num": 1
    },
    {
        "text": "कौशिकोऽथ यवक्रीतो गार्ग्यो गालव एव च ।\nकण्वो मेधातिथेः पुत्रः पूर्वस्यां दिशि ये श्रिताः ॥७-१-२॥",
        "index": 2,
        "shloka_num": 2
    },
    {
        "text": "स्वस्त्यात्रेयोऽथ भगवान्नमुचिः प्रमुचिस्तथा ।\nआजग्मुस्ते सहागस्त्या ये श्रिता दक्षिणां दिशम् ॥७-१-३॥",
        "index": 3,
        "shloka_num": 3
    },
    {
        "text": "नृषद्गुः कवषो धौम्यो रौद्रेयश्च महानृषिः ।\nतेऽप्याजग्मुः सशिष्या वै ये श्रिताः पश्चिमां दिशम् ॥७-१-४॥",
        "index": 4,
        "shloka_num": 4
    },
    {
        "text": "वसिष्ठः कश्यपोऽथात्रिर्विश्वामित्रः सगौतमः ।\nजमदग्निर्भरद्वाजस्तेऽपि सप्तर्षयस्तथा ॥७-१-५॥",
        "index": 5,
        "shloka_num": 5
    },
    {
        "text": "उदीच्यां दिशि सप्तैते नित्यमेव निवासिनः ॥७-१-६॥",
        "index": 6,
        "shloka_num": 6
    },
    {
        "text": "सम्प्राप्य ते महात्मानो राघवस्य निवेशनम् ।\nविष्टिताः प्रतिहारार्थं हुताशनसमप्रभाः ।\nवेदवेदाङ्गविदुषो नानाशास्त्रविशारदाः ॥७-१-७॥",
        "index": 7,
        "shloka_num": 7
    },
    {
        "text": "द्वाःस्थं प्रोवाच धर्मात्मा अगस्त्यो मुनिसत्तमः ।\nनिवेद्यतां दाशरथेर्ऋषीनस्मान्समागतान् ॥७-१-८॥",
        "index": 8,
        "shloka_num": 8
    },
    {
        "text": "प्रतीहारस्ततस्तूर्णमगस्त्यवचनाद्द्रुतम् ।\nसमीपं राघवस्याशु प्रविवेश महात्मनः ॥७-१-९॥",
        "index": 9,
        "shloka_num": 9
    },
    {
        "text": "नयेङ्गितज्ञः सद्वृत्तो दक्षो धैर्यसमन्वितः ।\nस रामं दृश्य सहसा पूर्णचन्द्रसमप्रभम् ॥७-१-१०॥",
        "index": 10,
        "shloka_num": 10
    },
    {
        "text": "अगस्त्यं कथयामास सम्प्राप्तमृषिभिः सह ॥७-१-११॥",
        "index": 11,
        "shloka_num": 11
    },
    {
        "text": "श्रुत्वा प्राप्तान्मुनींस्तांस्तु बालसूर्यसमप्रभान् ।\nप्रत्युवाच ततो द्वास्स्थं प्रवेशय यथासुखम् ॥७-१-१२॥",
        "index": 12,
        "shloka_num": 12
    },
    {
        "text": "तान् सम्प्राप्तान् मुनीन् दृष्ट्वा प्रत्युत्थाय कृताञ्जलिः ।\nपाद्यार्घ्यादिभिरानर्च गां निवेद्य च सादरम् ॥७-१-१३॥",
        "index": 13,
        "shloka_num": 13
    },
    {
        "text": "रामोऽभिवाद्य प्रयत आसनान्यादिदेश ह ।\nतेषु काञ्चनचित्रेषु महत्सु च वरेषु च ॥७-१-१४॥",
        "index": 14,
        "shloka_num": 14
    },
    {
        "text": "कुशान्तर्धानदत्तेषु मृगचर्मयुतेषु च ।\nयथार्हमुपविष्टास्ते आसनेष्वृषिपुङ्गवाः ॥७-१-१५॥",
        "index": 15,
        "shloka_num": 15
    },
    {
        "text": "रामेण कुशलं पृष्टाः सशिष्याः सपुरोगमाः ।\nमहर्षयो वेदविदो रामं वचनमब्रुवन् ॥७-१-१६॥",
        "index": 16,
        "shloka_num": 16
    },
    {
        "text": "कुशलं नो महाबाहो सर्वत्र रघुनन्दन ।\nत्वां तु दिष्ट्या कुशलिनं पश्यामो हतशात्रवम् ॥७-१-१७॥",
        "index": 17,
        "shloka_num": 17
    },
    {
        "text": "दिष्ट्या त्वया हतो राजन्रावणो लोकरावणः ।\nन हि भारः स ते राम रावणः पुत्रपौत्रवान् ॥७-१-१८॥",
        "index": 18,
        "shloka_num": 18
    },
    {
        "text": "सधनुस्त्वं हि लोकांस्त्रीन्विजयेथा न संशयः ।\nदिष्ट्या त्वया हतो राम रावणो राक्षसेश्वरः ॥७-१-१९॥",
        "index": 19,
        "shloka_num": 19
    },
    {
        "text": "दिष्ट्या विजयिनं त्वाद्य पश्यामः सह सीतया ।\nलक्ष्मणेन च धर्मात्मन्भ्रात्रा त्वद्धितकारिणा ॥७-१-२०॥",
        "index": 20,
        "shloka_num": 20
    },
    {
        "text": "मातृभिर्भ्रातृसहितं पश्यामोऽद्य वयं नृप ।\nदिष्ट्या प्रहस्तो विकटो विरूपाक्षो महोदरः ।\nअकम्पनश्च दुर्धर्षो निहतास्ते निशाचराः ॥७-१-२१॥",
        "index": 21,
        "shloka_num": 21
    },
    {
        "text": "यस्य प्रमाणाद्विपुलं प्रमाणं नेह विद्यते ।\nदिष्ट्या ते समरे राम कुम्भकर्णो निपातितः ॥७-१-२२॥",
        "index": 22,
        "shloka_num": 22
    },
    {
        "text": "त्रिशिराश्चातिकायश्च देवान्तकनरान्तकौ ।\nदिष्ट्या ते निहता राम महावीर्या निशाचराः ॥७-१-२३॥",
        "index": 23,
        "shloka_num": 23
    },
    {
        "text": "कुम्भश्चैव निकुम्भश्च राक्षसौ भीमदर्शनौ ।\nदिष्ट्या तौ निहतौ राम कुम्भकर्णसुतौ मृधे ॥७-१-२४॥",
        "index": 24,
        "shloka_num": 24
    },
    {
        "text": "युद्धोन्मत्तश्च मत्तश्च कालान्तकयमोपमौ ।\nयज्ञकोपश्च बलवान्धूम्राक्षो नाम राक्षसः ॥७-१-२५॥",
        "index": 25,
        "shloka_num": 25
    },
    {
        "text": "कुर्वन्तः कदनं घोरमेते शस्त्रास्त्रपारगाः ।\nअन्तकप्रतिमैर्बाणैर्दिष्ट्या विनिहतास्त्वया ॥७-१-२६॥",
        "index": 26,
        "shloka_num": 26
    },
    {
        "text": "दिष्ट्या त्वं राक्षसेन्द्रेण द्वन्द्वयुद्धमुपागतः ।\nदेवतानामवध्येन विजयं प्राप्तवानसि ॥७-१-२७॥",
        "index": 27,
        "shloka_num": 27
    },
    {
        "text": "सङ्ख्ये तस्य न किञ्चित्तु रावणस्य पराभवः ।\nद्वन्द्वयुद्धमनुप्राप्तो दिष्ट्या ते रावणिर्हतः ॥७-१-२८॥",
        "index": 28,
        "shloka_num": 28
    },
    {
        "text": "दिष्ट्या तस्य महाबाहो कालस्येवाभिधावतः ।\nमुक्तः सुररिपोर्वीर प्राप्तश्च विजयस्त्वया ॥७-१-२९॥",
        "index": 29,
        "shloka_num": 29
    },
    {
        "text": "अभिनन्दाम ते सर्वे संश्रुत्येन्द्रजितो वधम् ।\nसोऽवध्यः सर्वभूतानां महामायाधरो युधि ॥७-१-३०॥",
        "index": 30,
        "shloka_num": 30
    },
    {
        "text": "विस्मयस्त्वेष चास्माकं तच्छ्रुत्वेन्द्रजितं हतम् ॥७-१-३१॥",
        "index": 31,
        "shloka_num": 31
    },
    {
        "text": "एते चान्ये च बहवो राक्षसाः कामरूपिणः ।\nदिष्ट्या त्वया हता वीरा रघूणां कुलवर्द्धन ॥७-१-३२॥",
        "index": 32,
        "shloka_num": 32
    },
    {
        "text": "दत्त्वा पुण्यामिमां वीर सौम्यामभयदक्षिणाम् दिष्ट्या वर्धसि काकुत्स्थ जयेनामित्रकर्शन ॥७-१-३३॥",
        "index": 33,
        "shloka_num": 33
    },
    {
        "text": "श्रुत्वा तु तेषां वचनमृषीणां भावितात्मनाम् ।\nविस्मयं परमं गत्वा रामः प्राञ्जलिरब्रवीत् ॥७-१-३४॥",
        "index": 34,
        "shloka_num": 34
    },
    {
        "text": "भगवन्तः कुम्भकर्णं रावणं च निशाचरम् ।\nअतिक्रम्य महावीर्यौ किं प्रशंसथ रावणिम् ॥७-१-३५॥",
        "index": 35,
        "shloka_num": 35
    },
    {
        "text": "महोदरं प्रहस्तं च विरूपाक्षं च राक्षसम् ।\nमत्तोन्मत्तौ च दुर्धर्षौ देवान्तकनरान्तकौ अतिक्रम्य महावीर्यान् किं प्रशंसथ रावणिम् ॥७-१-३६॥",
        "index": 36,
        "shloka_num": 36
    },
    {
        "text": "अतिकायं त्रिशिरसं धूम्राक्षं च निशाचरम् ।\nअतिक्रम्य महावीर्यान्किं प्रशंसथ रावणिम् ॥७-१-३७॥",
        "index": 37,
        "shloka_num": 37
    },
    {
        "text": "कीदृशो वै प्रभावोऽस्य किं बलं कः पराक्रमः ।\nकेन वा कारणेनैष रावणादतिरिच्यते ॥७-१-३८॥",
        "index": 38,
        "shloka_num": 38
    },
    {
        "text": "शक्यं यदि मया श्रोतुं न खल्वाज्ञापयामि वः ।\nयदि गुह्यं न चेद्वक्तुं श्रोतुमिच्छामि कथ्यताम् ॥७-१-३९॥",
        "index": 39,
        "shloka_num": 39
    },
    {
        "text": "शक्रोऽपि विजितस्तेन कथं लब्धवरश्च सः ।\nकथं च बलवानन्पुत्रो न पिता तस्य रावणः ॥७-१-४०॥",
        "index": 40,
        "shloka_num": 40
    },
    {
        "text": "कथं पितुश्चाभ्यधिको महाहवे शक्रस्य जेता हि कथं स राक्षसः ।\nवराश्च लब्धाः कथयस्व मेऽद्य तत्पृच्छतश्चास्य मुनीन्द्र सर्वम् ॥७-१-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे रामप्रश्नः नाम प्रथमः सर्गः ॥७-१॥",
        "index": 42,
        "shloka_num": null
    }
]
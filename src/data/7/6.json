[
    {
        "text": "अथ श्रीमद्वाल्मीकीयरामायणे उत्तरकाण्डे विष्णुमाल्यवदादियुद्धम् नाम षष्ठः सर्गः ॥७-६॥",
        "index": 0,
        "shloka_num": null
    },
    {
        "text": "तैर्वध्यमाना देवाश्च ऋषयश्च तपोधनाः ।\nभयार्ताः शरणं जग्मुर्देवदेवं महेश्वरम् ॥७-६-१॥",
        "index": 1,
        "shloka_num": 1
    },
    {
        "text": "जगत्सृष्ट्यन्तकर्तारमजमव्यक्तरूपिणम् ।\nआधारं सर्वलोकानामाराध्यं परमं गुरुम् ॥७-६-२॥",
        "index": 2,
        "shloka_num": 2
    },
    {
        "text": "ते समेत्य तु कामारिं त्रिपुरारिं त्रिलोचनम् ।\nऊचुः प्राञ्जलयो देवा भयगद्गदभाषिणः ॥७-६-३॥",
        "index": 3,
        "shloka_num": 3
    },
    {
        "text": "सुकेशपुत्रैर्भगवन्पितामहवरोद्धतैः ।\nप्रजाध्यक्ष प्रजाः सर्वा बाध्यन्ते रिपुबाधनैः ॥७-६-४॥",
        "index": 4,
        "shloka_num": 4
    },
    {
        "text": "शरण्यान्यशरण्यानि ह्याश्रमाणि कृतानि नः ।\nस्वर्गाच्च देवान्प्रच्याव्य स्वर्गे क्रीडन्ति देववत् ॥७-६-५॥",
        "index": 5,
        "shloka_num": 5
    },
    {
        "text": "अहं विष्णुरहं रुद्रो ब्रह्माहं देवराडहम् ।\nअहं यमश्च वरुणश्चन्द्रोऽहं रविरप्यहम् ॥७-६-६॥",
        "index": 6,
        "shloka_num": 6
    },
    {
        "text": "इति माली सुमाली च माल्यवांश्चैव राक्षसाः ।\nबाधन्ते समरोद्धर्षा ये च तेषां पुरःसराः ।\nतन्नो देव भयार्तानामभयं दातुमर्हसि ॥७-६-७॥",
        "index": 7,
        "shloka_num": 7
    },
    {
        "text": "अशिवं वपुरास्थाय जहि वै देवकण्टकान् ॥७-६-८॥",
        "index": 8,
        "shloka_num": 8
    },
    {
        "text": "धन्ते समरोद्धर्षा ये च तेषां पुरःसराः ।\nइत्युक्तस्तु सुरैः सर्वैः कपर्दी नीललोहितः ।\nसुकेशं प्रति सापेक्षः प्राह देवगणान्प्रभुः ॥७-६-९॥",
        "index": 9,
        "shloka_num": 9
    },
    {
        "text": "अहं तान्न हनिष्यामि मयावध्या हि ते सुराः ।\nकिं तु मन्त्रं प्रदास्यामि यो वै तान्निहनिष्यति ॥७-६-१०॥",
        "index": 10,
        "shloka_num": 10
    },
    {
        "text": "एतमेव समुद्योगं पुरस्कृत्य महर्षयः ।\nगच्छध्वं शरणं विष्णुं हनिष्यति स तान्प्रभुः ॥७-६-११॥",
        "index": 11,
        "shloka_num": 11
    },
    {
        "text": "ततस्तु जयशब्देन प्रतिनन्द्य महेश्वरम् ।\nविष्णोः समीपमाजग्मुर्निशाचरभयार्दिताः ॥७-६-१२॥",
        "index": 12,
        "shloka_num": 12
    },
    {
        "text": "शङ्खचक्रधरं देवं प्रणम्य बहुमान्य च ।\nऊचुः सम्भ्रान्तवद्वाक्यं सुकेशतनयान्प्रति ॥७-६-१३॥",
        "index": 13,
        "shloka_num": 13
    },
    {
        "text": "सुकेशतनयैर्देव त्रिभिस्त्रेताग्निसन्निभैः ।\nआक्रम्य वरदानेन स्थानान्यपहृतानि नः ॥७-६-१४॥",
        "index": 14,
        "shloka_num": 14
    },
    {
        "text": "लङ्का नाम पुरी दुर्गा त्रिकूटशिखरे स्थिता ।\nतत्र स्थिताः प्रबाधन्ते सर्वान्नः क्षणदाचराः ॥७-६-१५॥",
        "index": 15,
        "shloka_num": 15
    },
    {
        "text": "स त्वमस्मद्धितार्थाय जहि तान्मधुसूदन ।\nशरणं त्वां वयं प्राप्ता गतिर्भव सुरेश्वर ॥७-६-१६॥",
        "index": 16,
        "shloka_num": 16
    },
    {
        "text": "चक्रकृत्तास्यकमलान्निवेदय यमाय वै ।\nभयेष्वभयदोऽस्माकं नान्योऽस्ति भवता विना ॥७-६-१७॥",
        "index": 17,
        "shloka_num": 17
    },
    {
        "text": "राक्षसान्समरे दुष्टान्सानुबन्धान्मदोद्धतान् ।\nनुदं त्वं नो भयं देव नीहारमिव भास्करः ॥७-६-१८॥",
        "index": 18,
        "shloka_num": 18
    },
    {
        "text": "इत्येवं दैवतैरुक्तो देवदेवो जनार्दनः ।\nअभयं भयदोऽरीणां दत्त्वा देवानुवाच ह ॥७-६-१९॥",
        "index": 19,
        "shloka_num": 19
    },
    {
        "text": "सुकेशं राक्षसं जाने ईशानवरदर्पितम् ।\nतांश्चास्य तनयाञ्जाने येषां ज्येष्ठः स माल्यवान् ॥७-६-२०॥",
        "index": 20,
        "shloka_num": 20
    },
    {
        "text": "तानहं समतिक्रान्तमर्यादान्राक्षसाधमान् ।\nनिहनिष्यामि सङ्क्रुद्धः सुरा भवत विज्वराः ॥७-६-२१॥",
        "index": 21,
        "shloka_num": 21
    },
    {
        "text": "इत्युक्तास्ते सुराः सर्वे विष्णुना प्रभविष्णुना ।\nयथावासं ययुर्हृष्टाः प्रशंसन्तो जनार्दनम् ॥७-६-२२॥",
        "index": 22,
        "shloka_num": 22
    },
    {
        "text": "विबुधानां समुद्योगं माल्यवांस्तु निशाचरः ।\nश्रुत्वा तौ भ्रातरौ वीराविदं वचनमब्रवीत् ॥७-६-२३॥",
        "index": 23,
        "shloka_num": 23
    },
    {
        "text": "अमरा ऋषयश्चैव सङ्गम्य किल शकरम् ।\nअस्मद्वधं परीप्सन्त इदं वचनमब्रुवन् ॥७-६-२४॥",
        "index": 24,
        "shloka_num": 24
    },
    {
        "text": "सुकेशतनया देव वरदानबलोद्धताः ।\nबाधन्तेऽस्मान्समुद्दृप्ता घोररूपाः पदे पदे ॥७-६-२५॥",
        "index": 25,
        "shloka_num": 25
    },
    {
        "text": "राक्षसैरभिभूताः स्म न शक्ताः स्म प्रजापते ।\nस्वेषु सद्मसु संस्थातुं भयात्तेषां दुरात्मनाम् ॥७-६-२६॥",
        "index": 26,
        "shloka_num": 26
    },
    {
        "text": "तदस्माकं हितार्थाय जहि तांश्च त्रिलोचन ।\nराक्षसान्हुङ्कृतेनैव दह प्रदहतां वर ॥७-६-२७॥",
        "index": 27,
        "shloka_num": 27
    },
    {
        "text": "इत्येवं त्रिदशैरुक्तो निशम्यान्धकसूदनः ।\nशिरः करं च धुन्वान इदं वचनमब्रवीत् ॥७-६-२८॥",
        "index": 28,
        "shloka_num": 28
    },
    {
        "text": "अवध्या मम ते देवाः सुकेशतनया रणे ।\nमन्त्रं तु वः प्रदास्यामि यस्तान्वै निहनिष्यति ॥७-६-२९॥",
        "index": 29,
        "shloka_num": 29
    },
    {
        "text": "योऽसौ चक्रगदापाणिः पीतवासा जनार्दनः ।\nहरिर्नारायणः श्रीमान् शरणं तं प्रपद्यथ ॥७-६-३०॥",
        "index": 30,
        "shloka_num": 30
    },
    {
        "text": "हरादवाप्य ते मन्त्रं कामारिमभिवाद्य च ।\nनारायणालयं प्राप्य तस्मै सर्वं न्यवेदयन् ॥७-६-३१॥",
        "index": 31,
        "shloka_num": 31
    },
    {
        "text": "ततो नारायणेनोक्ता देवा इन्द्रपुरोगमाः ।\nसुरारींस्तान्हनिष्यामि सुरा भवत विज्वराः ॥७-६-३२॥",
        "index": 32,
        "shloka_num": 32
    },
    {
        "text": "देवानां भयभीतानां हरिणा राक्षसर्षभौ ।\nप्रतिज्ञातो वधोऽस्माकं चिन्त्यतां यदिह क्षमम् ॥७-६-३३॥",
        "index": 33,
        "shloka_num": 33
    },
    {
        "text": "हिरण्यकशिपोर्मृत्युरन्येषां च सुरद्विषाम् ।\nनमुचिः कालनेमिश्च संह्रादो वीरसत्तमः ॥७-६-३४॥",
        "index": 34,
        "shloka_num": 34
    },
    {
        "text": "राधेयो बहुमायी च लोकपालोऽथ धार्मिकः ।\nयमलार्जुनौ च हार्दिक्यः शुम्भश्चैव निशुम्भकः ॥७-६-३५॥",
        "index": 35,
        "shloka_num": 35
    },
    {
        "text": "असुरा दानवाश्चैव सत्त्ववन्तो महाबलाः ।\nसर्वे समरमासाद्य न श्रूयन्तेऽपराजिताः ॥७-६-३६॥",
        "index": 36,
        "shloka_num": 36
    },
    {
        "text": "सर्वैः क्रतुशतैरिष्टं सर्वे मायाविदस्तथा ।\nसर्वे सर्वास्त्रकुशलाः सर्वे शत्रुभयङ्कराः ॥७-६-३७॥",
        "index": 37,
        "shloka_num": 37
    },
    {
        "text": "नारायणेन निहताः शतशोऽथ सहस्रशः ।\nएतज्ज्ञात्वा तु सर्वेषां क्षमं कर्तुमिहार्हथ ॥७-६-३८॥",
        "index": 38,
        "shloka_num": 38
    },
    {
        "text": "ततः सुमाली माली च श्रुत्वा माल्यवतो वचः ।\nऊचतुर्भ्रातरं ज्येष्ठं भगांशाविव वासवम् ॥७-६-३९॥",
        "index": 39,
        "shloka_num": 39
    },
    {
        "text": "स्वधीतं दत्तमिष्टं चाप्यैश्वर्यं परिपालितम् ।\nआयुर्निरामयं प्राप्तं सुधर्मः प्रापितः पथि ॥७-६-४०॥",
        "index": 40,
        "shloka_num": 40
    },
    {
        "text": "देवसागरमक्षोभ्यं शस्त्रैः समवगाह्य च ।\nजिता द्विषो ह्यप्रतिमास्तन्नो मृत्युकृतं भयम् ॥७-६-४१॥",
        "index": 41,
        "shloka_num": 41
    },
    {
        "text": "नारायणश्च रुद्रश्च शक्रश्चापि यमस्तथा ।\nअस्माकं प्रमुखे स्थातुं सर्वे बिभ्यति सर्वदा ॥७-६-४२॥",
        "index": 42,
        "shloka_num": 42
    },
    {
        "text": "विष्णोर्देवस्य नास्त्येव कारणं राक्षसेश्वर ।\nदेवानामेव दोषेण विष्णोः प्रचलितं मनः ॥७-६-४३॥",
        "index": 43,
        "shloka_num": 43
    },
    {
        "text": "तस्मादद्य समुद्युक्ताः सर्वसैन्यसमावृताः ।\nदेवानेव जिघांसाम एभ्यो दोषः समुत्थितः ॥७-६-४४॥",
        "index": 44,
        "shloka_num": 44
    },
    {
        "text": "एवं सम्मन्त्र्य बलिनः सर्वे सैन्यसमावृताः ।\nउद्योगं घोषयित्वा तु सर्वे नैर्ऋतपुङ्गवाः युद्धाय निर्ययुः क्रुद्धा जम्भवृत्रबला इव ॥७-६-४५॥",
        "index": 45,
        "shloka_num": 45
    },
    {
        "text": "इति ते राम सम्मन्त्र्य सर्वोद्योगेन राक्षसाः ।\nयुद्धाय निर्ययुः सर्वे महाकाया महाबलाः ॥७-६-४६॥",
        "index": 46,
        "shloka_num": 46
    },
    {
        "text": "स्यन्दनैर्वारणैश्चैव हयैश्च गिरिसन्निभैः ।\nखरैर्गोभी रथोष्ट्रैश्च शिंशुमारैर्भुजङ्गमैः ॥७-६-४७॥",
        "index": 47,
        "shloka_num": 47
    },
    {
        "text": "मकरैः कच्छपैर्मीनैर्विहङ्गैर्गरुडोपमैः ।\nसिंहैर्व्याघ्रैर्वराहैश्च सृमरैश्चमरैरपि ॥७-६-४८॥",
        "index": 48,
        "shloka_num": 48
    },
    {
        "text": "त्यक्त्वा लङ्कां गताः सर्वे राक्षसा बलगर्विताः ।\nप्रयाता देवलोकाय योद्धुं दैवतशत्रवः ॥७-६-४९॥",
        "index": 49,
        "shloka_num": 49
    },
    {
        "text": "लङ्काविपर्ययं दृष्ट्वा यानि लङ्कालयान्यथ ।\nभूतानि भयदर्शीनि विमनस्कानि सर्वशः ॥७-६-५०॥",
        "index": 50,
        "shloka_num": 50
    },
    {
        "text": "रथोत्तमैरुह्यमानाः शतशोऽथ सहस्रशः ॥७-६-५१॥",
        "index": 51,
        "shloka_num": 51
    },
    {
        "text": "प्रयाता राक्षसास्तूर्णं देवलोकं प्रयत्नतः ।\nरक्षसामेव मार्गेण दैवतान्यपचक्रमुः ॥७-६-५२॥",
        "index": 52,
        "shloka_num": 52
    },
    {
        "text": "भौमाश्चैवान्तरिक्षाश्च कालाज्ञप्ता भयावहाः ।\nउत्पाता राक्षसेन्द्राणामभावाय समुत्थिताः ॥७-६-५३॥",
        "index": 53,
        "shloka_num": 53
    },
    {
        "text": "अस्थीनि मेघा ववृषुरुष्णं शोणितमेव च ।\nवेलां समुद्राश्चोत्क्रान्ताश्चेलुश्चाप्यथ भूधराः ॥७-६-५४॥",
        "index": 54,
        "shloka_num": 54
    },
    {
        "text": "अट्टहासान्विमुञ्चन्तो घननादसमस्वनाः ।\nवाश्यन्त्यश्च शिवास्तत्र दारुणं घोरदर्शनाः ॥७-६-५५॥",
        "index": 55,
        "shloka_num": 55
    },
    {
        "text": "सम्पतन्त्यथ भूतानि दृश्यन्ते च यथाक्रमम् ।\nगृध्रचक्रं महच्चात्र ज्वलनोद्गारिभिर्मुखैः ॥७-६-५६॥",
        "index": 56,
        "shloka_num": 56
    },
    {
        "text": "राक्षसानामुपरि खे भ्रमतेऽलातचक्रवत् ।\nकपोता रक्तपादाश्च शारिका विद्रुता ययुः काका वाश्यन्ति तत्रैव बिडाला वै द्विपादयः ॥७-६-५७॥",
        "index": 57,
        "shloka_num": 57
    },
    {
        "text": "उत्पातांस्ताननादृत्य राक्षसा बलगर्विताः ।\nयान्त्येव न निवर्त्तन्ते मृत्युपाशावपाशिताः ॥७-६-५८॥",
        "index": 58,
        "shloka_num": 58
    },
    {
        "text": "माल्यवांश्च सुमाली च माली च सुमहाबलाः ।\nआसन्पुरःसरास्तेषां क्रतूनामिव पावकाः ॥७-६-५९॥",
        "index": 59,
        "shloka_num": 59
    },
    {
        "text": "माल्यवन्तं च ते सर्वे माल्यवन्तमिवाचलम् ।\nनिशाचरा ह्याश्रयन्ति धातारमिव देवताः ॥७-६-६०॥",
        "index": 60,
        "shloka_num": 60
    },
    {
        "text": "तद्बलं राक्षसेन्द्राणां महाभ्रघननादितम् ।\nजयेप्सया देवलोकं ययौ मालिवशे स्थितम् ॥७-६-६१॥",
        "index": 61,
        "shloka_num": 61
    },
    {
        "text": "राक्षसानां समुद्योगं तं तु नारायणः प्रभुः ।\nदेवदूतादुपश्रुत्य चक्रे युद्धे तदा मनः ॥७-६-६२॥",
        "index": 62,
        "shloka_num": 62
    },
    {
        "text": "स सज्जायुधतूणीरो वैनतेयोपरि स्थितः ।\nआसज्ज्य कवचं दिव्यं सहस्रार्कसमद्युति ॥७-६-६३॥",
        "index": 63,
        "shloka_num": 63
    },
    {
        "text": "आबध्य शरसम्पूर्णे इषुधी विमले तदा ।\nश्रोणिसूत्रं च खड्गं च विमलं कमलेक्षणः शङ्खचक्रगदाशार्ङ्गखड्गाख्यप्रवरायुधान् ॥७-६-६४॥",
        "index": 64,
        "shloka_num": 64
    },
    {
        "text": "सुपर्णं गिरिसङ्काशं वैनतेयमथास्थितः ।\nराक्षसानामभावाय ययौ तूर्णतरं प्रभुः ॥७-६-६५॥",
        "index": 65,
        "shloka_num": 65
    },
    {
        "text": "सुपर्णपृष्ठे स बभौ श्यामः पीताम्बरो हरिः ।\nकाञ्चनस्य गिरेः शृङ्गे सतडित्तोयदो यथा ॥७-६-६६॥",
        "index": 66,
        "shloka_num": 66
    },
    {
        "text": "स सिद्धदेवर्षिमहोरगैश्च गन्धर्वयक्षैरुपगीयमानः ।\nसमाससादासुरसैन्यशत्रूंश्चक्रासिशार्ङ्गायुधशङ्खपाणिः ॥७-६-६७॥",
        "index": 67,
        "shloka_num": 67
    },
    {
        "text": "सुपर्णपक्षानिलनुन्नपक्षं भ्रमत्पताकं प्रविकीर्णशस्त्रम् ।\nचचाल तद्राक्षसराजसैन्यं चलोपलं नील इवाचलेन्द्रः ॥७-६-६८॥",
        "index": 68,
        "shloka_num": 68
    },
    {
        "text": "ततः शरैः शोणितमांसरूषितैर्युगान्तवैश्वानरतुल्यविग्रहैः ।\nनिशाचराः सम्परिवार्य माधवं वरायुधैर्निर्बिभिदुः सहस्रशः ॥७-६-६९॥",
        "index": 69,
        "shloka_num": 69
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे विष्णुमाल्यवदादियुद्धम् नाम षष्ठः सर्गः ॥७-६॥",
        "index": 70,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे जयन्तापवाहनम् नाम अष्टाविंशः सर्गः ॥७-२८॥",
        "index": 0,
        "shloka_num": null
    },
    {
        "text": "सुमालिनं हतं दृष्ट्वा वसुना भस्मसात्कृतम् ।\nस्वसैन्यं विद्रुतं चापि लक्षयित्वाऽर्दितं सुरैः ॥७-२८-१॥",
        "index": 1,
        "shloka_num": 1
    },
    {
        "text": "ततः स बलवान्क्रुद्धो रावणस्य सुतस्तदा ।\nनिवर्त्य राक्षसान्सर्वान्मेघनादो व्यवस्थितः ॥७-२८-२॥",
        "index": 2,
        "shloka_num": 2
    },
    {
        "text": "सुरथेनाग्निवर्णेन कामगेन महारथः ।\nअभिदुद्राव सेनां तां वनान्यग्निरिव ज्वलन् ॥७-२८-३॥",
        "index": 3,
        "shloka_num": 3
    },
    {
        "text": "ततः प्रविशतस्तस्य विविधायुधधारिणः ।\nविदुद्रुवुर्दिशः सर्वा दर्शनादेव देवताः ॥७-२८-४॥",
        "index": 4,
        "shloka_num": 4
    },
    {
        "text": "न बभूव तदा कश्चिद्युयुत्सोरस्य सम्मुखे ।\nसर्वानाविद्ध्य वित्रस्तांस्ततः शक्रोऽब्रवीत्सुरान् ॥७-२८-५॥",
        "index": 5,
        "shloka_num": 5
    },
    {
        "text": "न भेतव्यं न गन्तव्यं निवर्तध्वं रणे सुराः ।\nएष गच्छति पुत्रो मे युद्धार्थमपराजितः ॥७-२८-६॥",
        "index": 6,
        "shloka_num": 6
    },
    {
        "text": "ततः शक्रसुतो देवो जयन्त इति विश्रुतः ।\nरथेनाद्भुतकल्पेन सङ्ग्रामे सोऽभ्यवर्तत ॥७-२८-७॥",
        "index": 7,
        "shloka_num": 7
    },
    {
        "text": "ततस्ते त्रिदशाः सर्वे परिवार्य शचीसुतम् ।\nरावणस्य सुतं युद्धे समासाद्य प्रजघ्निरे ॥७-२८-८॥",
        "index": 8,
        "shloka_num": 8
    },
    {
        "text": "तेषां युद्धं समभवत्सदृशं देवरक्षसाम् ।\nमहेन्द्रस्य च पुत्रस्य राक्षसेन्द्रसुतस्य च ॥७-२८-९॥",
        "index": 9,
        "shloka_num": 9
    },
    {
        "text": "ततो मातलिपुत्रे तु गोमुखे राक्षसात्मजः ।\nसारथौ पातयामास शरान्कनकभूषणान् ॥७-२८-१०॥",
        "index": 10,
        "shloka_num": 10
    },
    {
        "text": "शचीसुतश्चापि तथा जयन्तस्तस्य सारथिम् ।\nतं चापि रावणिः क्रुद्धः समन्तात्प्रत्यविध्यत ॥७-२८-११॥",
        "index": 11,
        "shloka_num": 11
    },
    {
        "text": "स हि क्रोधसमाविष्टो बली विस्फारितेक्षणः ।\nरावणिः शक्रतनयं शरवर्षैरवाकिरत् ॥७-२८-१२॥",
        "index": 12,
        "shloka_num": 12
    },
    {
        "text": "ततो नानाप्रहरणाञ्छितधारान्सहस्रशः ।\nपातयामास सङ्क्रुद्धः सुरसैन्येषु रावणिः ॥७-२८-१३॥",
        "index": 13,
        "shloka_num": 13
    },
    {
        "text": "शतघ्नीमुसलप्रासगदाखड्गपरश्वधान् ।\nमहान्ति गिरिशृङ्गाणि पातयामास रावणिः ॥७-२८-१४॥",
        "index": 14,
        "shloka_num": 14
    },
    {
        "text": "ततः प्रव्यथिता लोकाः सञ्जज्ञे च तमोऽभवत् ।\nतस्य रावणपुत्रस्य शत्रुसैन्यानि निघ्नतः ॥७-२८-१५॥",
        "index": 15,
        "shloka_num": 15
    },
    {
        "text": "ततस्तद्दैवतबलं समन्तात्तं शचीसुतम् ।\nबहुप्रकारमस्वस्थमभवच्छरपीडितम् ॥७-२८-१६॥",
        "index": 16,
        "shloka_num": 16
    },
    {
        "text": "नाभ्यजानन्त चान्योन्यं रक्षो वा देवताऽथवा ।\nतत्र तत्र विपर्यस्तं समन्तात्परिधावति ॥७-२८-१७॥",
        "index": 17,
        "shloka_num": 17
    },
    {
        "text": "देवा देवान्निजघ्नुस्ते राक्षसान्राक्षसास्तथा ।\nसम्मूढास्तमसाच्छन्ना व्यद्रवन्नपरे तथा ॥७-२८-१८॥",
        "index": 18,
        "shloka_num": 18
    },
    {
        "text": "एतस्मिन्नन्तरे वीरः पुलोमा नाम वीर्यवान् ।\nदैत्येन्द्रस्तेन सङ्गृह्य शचीपुत्रोऽपवाहितः ॥७-२८-१९॥",
        "index": 19,
        "shloka_num": 19
    },
    {
        "text": "सङ्गृह्य तं तु दौहित्रं प्रविष्टः सागरं तदा ।\nआर्यकः स हि तस्यासीत्पुलोमा येन सा शची ॥७-२८-२०॥",
        "index": 20,
        "shloka_num": 20
    },
    {
        "text": "ज्ञात्वा प्रणाशं तु तदा जयन्तस्याथ देवताः ।\nअप्रहृष्टास्ततः सर्वा व्यथिताः सम्प्रदुद्रुवुः ॥७-२८-२१॥",
        "index": 21,
        "shloka_num": 21
    },
    {
        "text": "रावणिस्त्वथ सङ्क्रुद्धो बलैः परिवृतः स्वकैः ।\nअभ्यधावत देवांस्तान्मुमोच च महास्वनम् ॥७-२८-२२॥",
        "index": 22,
        "shloka_num": 22
    },
    {
        "text": "दृष्ट्वा प्रणाशं पुत्रस्य दैवतेषु च विद्रुतम् ।\nमातलिं चाह देवेशो रथः समुपनीयताम् ॥७-२८-२३॥",
        "index": 23,
        "shloka_num": 23
    },
    {
        "text": "स तु दिव्यो महाभीमः सज्ज एव महारथः ।\nउपस्थितो मातलिना वाह्यमानो महाजवः ॥७-२८-२४॥",
        "index": 24,
        "shloka_num": 24
    },
    {
        "text": "ततो मेघा रथे तस्मिंस्तडित्त्वन्तो महाबलाः ।\nअग्रतो वायुचपला नेदुः परमनिःस्वनाः ॥७-२८-२५॥",
        "index": 25,
        "shloka_num": 25
    },
    {
        "text": "नानावाद्यानि वाद्यन्त गन्धर्वाश्च समाहिताः ।\nननृतुश्चाप्सरःसङ्घा निर्याते त्रिदशेश्वरे ॥७-२८-२६॥",
        "index": 26,
        "shloka_num": 26
    },
    {
        "text": "रुद्रैर्वसुभिरादित्यैस्साध्यैश्च समरुद्गणैः ।\nवृतो नानाप्रहरणैर्निर्ययौ त्रिदशाधिपः ॥७-२८-२७॥",
        "index": 27,
        "shloka_num": 27
    },
    {
        "text": "निर्गच्छतस्तु शक्रस्य परुषं पवनो ववौ ।\nभास्करो निष्प्रभश्चासीन्महोल्काश्च प्रपेदिरे ॥७-२८-२८॥",
        "index": 28,
        "shloka_num": 28
    },
    {
        "text": "एतस्मिन्नन्तरे शूरो दशग्रीवः प्रतापवान् ।\nआरुरोह रथं दिव्यं निर्मितं विश्वकर्मणा ॥७-२८-२९॥",
        "index": 29,
        "shloka_num": 29
    },
    {
        "text": "पन्नगैः सुमहाकार्यैर्वेष्टितं रोमहर्षणैः ।\nतेषां निःश्वासवातेन प्रदीप्तमिव संयुगे ॥७-२८-३०॥",
        "index": 30,
        "shloka_num": 30
    },
    {
        "text": "दैत्यैर्निशाचरैश्चैव स रथः परिवारितः ।\nसमराभिमुखो दैत्यो महेन्द्रं सोऽभ्यवर्तत ॥७-२८-३१॥",
        "index": 31,
        "shloka_num": 31
    },
    {
        "text": "पुत्रं तं वारयित्वा तु स्वयमेव व्यवस्थितः ।\nसोऽपि युद्धाद्विनिष्क्रम्य रावणिः समुपाविशत् ॥७-२८-३२॥",
        "index": 32,
        "shloka_num": 32
    },
    {
        "text": "ततो युद्धं प्रवृत्तं तु सुराणां राक्षसैः सह ।\nशस्त्राणि वर्षतां घोरं मेघानामिव संयुगे ॥७-२८-३३॥",
        "index": 33,
        "shloka_num": 33
    },
    {
        "text": "कुम्भकर्णस्तु दुष्टात्मा नानाप्रहरणोद्यतः ।\nनाज्ञायत तदा युद्धे सह केनाप्ययुध्यत ॥७-२८-३४॥",
        "index": 34,
        "shloka_num": 34
    },
    {
        "text": "दन्तैः भुजाभ्यां पद्मां च शक्तितोमरसायकैः ।\nयेन केनैव संरब्धस्ताडयामास वै सुरान् ततो रुद्रैर्महाघोरैः सङ्गम्याथ निशाचरः ।\nप्रयुद्धस्तैश्च सङ्ग्रामे क्षतः शस्त्रैर्निरन्तरम् ॥७-२८-३५॥",
        "index": 35,
        "shloka_num": 35
    },
    {
        "text": "बभौ शस्त्राचिततनुः कुम्भकर्णः क्षरन्नसृक् ।\nविद्युत्स्तनितनिर्घोषो धारवानिव तोयदः ॥७-२८-३६॥",
        "index": 36,
        "shloka_num": 36
    },
    {
        "text": "ततस्तद्राक्षसं सैन्यं प्रयुद्धं समरुद्गणैः ।\nरणे विद्रावितं सर्वं नानाप्रहरणैः शितैः ॥७-२८-३७॥",
        "index": 37,
        "shloka_num": 37
    },
    {
        "text": "केचिद्विनिहताः कृत्ताश्चेष्टन्ति स्म महीतले ।\nवाहनेष्ववसक्ताश्च स्थिता एवापरे रणे ॥७-२८-३८॥",
        "index": 38,
        "shloka_num": 38
    },
    {
        "text": "रथान्नागान्खरानुष्ट्रान्पन्नगांस्तुरगान् रणे ।\nशिंशुमारान्वराहांश्च पिशाचवदनान्तथा ॥७-२८-३९॥",
        "index": 39,
        "shloka_num": 39
    },
    {
        "text": "तान्समालिङ्ग्य बाहुभ्यां विष्टब्धाः केचिदुच्छ्रुताः ।\nदेवैस्तु शस्त्रसम्भिन्ना मम्रिरे च निशाचराः ॥७-२८-४०॥",
        "index": 40,
        "shloka_num": 40
    },
    {
        "text": "चित्रकर्म इवाभाति स तेषां रणसम्प्लवः ।\nनिहतानां प्रमत्तानां राक्षसानां महीतले ॥७-२८-४१॥",
        "index": 41,
        "shloka_num": 41
    },
    {
        "text": "शोणितोदकनिष्पन्दकङ्कगृध्रसमाकुला ।\nप्रवृत्ता संयुगमुखे शस्त्रग्राहवती नदी ॥७-२८-४२॥",
        "index": 42,
        "shloka_num": 42
    },
    {
        "text": "एतस्मिन्नन्तरे क्रुद्धो दशग्रीवः प्रतापवान् ।\nनिरीक्ष्य तद्बलं कृत्स्नं दैवतैर्विनिपातितम् ॥७-२८-४३॥",
        "index": 43,
        "shloka_num": 43
    },
    {
        "text": "स तं प्रति विगाह्याशु प्रवृद्धं सैन्यसागरम् ।\nत्रिदशान्समरे निघ्नञ्छक्रमेवाभ्यवर्तत ॥७-२८-४४॥",
        "index": 44,
        "shloka_num": 44
    },
    {
        "text": "आगाच्छक्रो महच्चापं विस्फार्य सुमहास्वनम् ।\nयस्य विस्फारघोषेण स्तनन्ति स्म दिशो दश ॥७-२८-४५॥",
        "index": 45,
        "shloka_num": 45
    },
    {
        "text": "तद्विकृष्य महच्चापमिन्द्रो रावणमूर्धनि ।\nनिपातयामास शरान्पावकादित्यवर्चसः ॥७-२८-४६॥",
        "index": 46,
        "shloka_num": 46
    },
    {
        "text": "तथैव च महाबाहुर्दशग्रीवो व्यवस्थितः ।\nशक्रं कार्मुकविभ्रष्टैः शरवर्षैरवाकिरत् ॥७-२८-४७॥",
        "index": 47,
        "shloka_num": 47
    },
    {
        "text": "प्रयुध्यतोरथ तयोर्बाणवर्षैः समन्ततः ।\nन ज्ञायते तदा किञ्चित्सर्वं हि तमसा वृतम् ॥७-२८-४८॥",
        "index": 48,
        "shloka_num": 48
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे जयन्तापवाहनम् नाम अष्टाविंशः सर्गः ॥७-२८॥",
        "index": 49,
        "shloka_num": null
    }
]
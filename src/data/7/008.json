[
    {
        "text": "अथ श्रीमद्वाल्मीकीयरामायणे उत्तरकाण्डे सुमाल्यादिनिग्रहः नाम अष्टमः सर्गः ॥७-८॥",
        "index": 0,
        "shloka_num": null
    },
    {
        "text": "हन्यमाने बले तस्मिन्पद्मनाभेन पृष्ठतः ।\nमाल्वान्सन्निवृत्तोऽथ वेलामेत्य इवार्णवः ॥७-८-१॥",
        "index": 1,
        "shloka_num": 1
    },
    {
        "text": "संरक्तनयनः कोपाच्चलन्मौलिर्निशाचरः ।\nपद्मनाभमिदं प्राह वचनं पुरुषोत्तमम् ॥७-८-२॥",
        "index": 2,
        "shloka_num": 2
    },
    {
        "text": "नारायण न जानीषे क्षात्रधर्मं पुरातनम् ।\nअयुद्धमनसो भीतानस्मान्हंसि यथेतरः ॥७-८-३॥",
        "index": 3,
        "shloka_num": 3
    },
    {
        "text": "पराङ्मुखवधं पापं यः करोत्यसुरेतरः ।\nस हन्ता न गतः स्वर्गं लभते पुण्यकर्मणाम् ॥७-८-४॥",
        "index": 4,
        "shloka_num": 4
    },
    {
        "text": "युद्धश्रद्धाऽथवा तेऽस्ति शङ्खचक्रगदाधर ।\nअहं स्थितोऽस्मि पश्यामि बलं दर्शय यत्तव ॥७-८-५॥",
        "index": 5,
        "shloka_num": 5
    },
    {
        "text": "माल्यवन्तं स्थितं दृष्ट्वा माल्यवन्तमिवाचलम् ।\nउवाच राक्षसेन्द्रं तं देवराजानुजो बली ॥७-८-६॥",
        "index": 6,
        "shloka_num": 6
    },
    {
        "text": "युष्मत्तो भयभीतानां देवानां वै मयाऽभयम् ।\nराक्षसोत्सादनं दत्तं तदेतदनुपाल्यते ॥७-८-७॥",
        "index": 7,
        "shloka_num": 7
    },
    {
        "text": "प्राणैरपि प्रियं कार्यं देवानां हि सदा मया ।\nसोऽहं वो निहनिष्यामि रसातलगतानपि ॥७-८-८॥",
        "index": 8,
        "shloka_num": 8
    },
    {
        "text": "देवदेवं ब्रुवाणं तं रक्ताम्बुरुहलोचनम् ।\nशक्त्या बिभेद सङ्क्रुद्धो राक्षसेन्द्रो भुजान्तरे ॥७-८-९॥",
        "index": 9,
        "shloka_num": 9
    },
    {
        "text": "माल्यवद्भुजनिर्मुक्ता शक्तिर्घण्टाकृतस्वना ।\nहरेरुरसि बभ्राज मेघस्थेव शतह्रदा ॥७-८-१०॥",
        "index": 10,
        "shloka_num": 10
    },
    {
        "text": "ततस्तामेव चोत्कृष्य शक्तिं शक्तिधरप्रियः ।\nमाल्यवन्तं समुद्दिश्य चिक्षेपाम्बुरुहेक्षणः ॥७-८-११॥",
        "index": 11,
        "shloka_num": 11
    },
    {
        "text": "स्कन्दोत्सृष्टेव सा शक्तिर्गोविन्दकरनिस्सृता ।\nकाङ्क्षन्ती राक्षसं प्रायान्माहेन्द्रीवाञ्जनाचलम् ॥७-८-१२॥",
        "index": 12,
        "shloka_num": 12
    },
    {
        "text": "सा तस्योरसि विस्तीर्णे हारभाराऽवभासिते ।\nअपतद्राक्षसेन्द्रस्य गिरिकूट इवाशनिः ॥७-८-१३॥",
        "index": 13,
        "shloka_num": 13
    },
    {
        "text": "तया भिन्नतनुत्राणः प्राविशद्विपुलं तमः ।\nमाल्यवान्पुनराश्वस्तस्तस्थौ गिरिरिवाचलः ॥७-८-१४॥",
        "index": 14,
        "shloka_num": 14
    },
    {
        "text": "ततः कार्ष्णायसं शूलं कण्टकैर्बहुभिर्वतम् ।\nप्रगृह्याभ्यहनद्देवं स्तनयोरन्तरे दृढम् ॥७-८-१५॥",
        "index": 15,
        "shloka_num": 15
    },
    {
        "text": "तथैव रणरक्तस्तु मुष्टिना वासवानुजम् ।\nताडयित्वा धनुर्मात्रमपक्रान्तो निशाचरः ॥७-८-१६॥",
        "index": 16,
        "shloka_num": 16
    },
    {
        "text": "ततोऽम्बरे महाञ्छब्दः साधुसाध्विति चोदितः ।\nआहत्य राक्षसो विष्णुं गरुडं चाप्यताडयत् ॥७-८-१७॥",
        "index": 17,
        "shloka_num": 17
    },
    {
        "text": "वैनतेयस्ततः क्रुद्धः पक्षवातेन राक्षसम् ।\nव्यपोहद्बलवान्वायुः शुष्कपर्णचयं यथा ॥७-८-१८॥",
        "index": 18,
        "shloka_num": 18
    },
    {
        "text": "द्विजेन्द्रपक्षवातेन द्रावितं दृश्य पूर्वजम् ।\nसुमाली स्वबलैः सार्धं लङ्कामभिमुखो ययौ ॥७-८-१९॥",
        "index": 19,
        "shloka_num": 19
    },
    {
        "text": "पक्षवातबलोद्धूतो माल्यवानपि राक्षसः ।\nस्वबलेन समागम्य ययौ लङ्कां ह्रिया वृतः ॥७-८-२०॥",
        "index": 20,
        "shloka_num": 20
    },
    {
        "text": "एवं ते राक्षसा तेन हरिणा कमलेक्षण ।\nबहुशः संयुगे भग्ना हतप्रवरनायकाः ॥७-८-२१॥",
        "index": 21,
        "shloka_num": 21
    },
    {
        "text": "अशक्नुवन्तस्ते विष्णुं प्रतियोद्धुं भयार्दिताः ।\nत्यक्त्वा लङ्कां गता वस्तुं पातालं सहपत्नयः ॥७-८-२२॥",
        "index": 22,
        "shloka_num": 22
    },
    {
        "text": "सुमालिनं समासाद्य राक्षसं रघुसत्तम ।\nस्थिताः प्रख्यातवीर्यास्ते वंशे सालकटङ्कटे ॥७-८-२३॥",
        "index": 23,
        "shloka_num": 23
    },
    {
        "text": "ये त्वया निहतास्ते तु पौलस्त्या नाम राक्षसाः ।\nसुमाली माल्यवान्माली ये च तेषां पुरःसराः सर्वे तेभ्यो महाभागा रावणाद्बलवत्तराः ॥७-८-२४॥",
        "index": 24,
        "shloka_num": 24
    },
    {
        "text": "न चान्यो राक्षसान्हन्ता सुरारीन्देवकण्टकान् ।\nऋते नारायणं देवं शङ्खचक्रगदाधरम् ॥७-८-२५॥",
        "index": 25,
        "shloka_num": 25
    },
    {
        "text": "भवान्नारायणो देवश्चतुर्बाहुः सनातनः ।\nराक्षसान्हन्तुमुत्पन्नो ह्यजेयः प्रभुरव्ययः ॥७-८-२६॥",
        "index": 26,
        "shloka_num": 26
    },
    {
        "text": "नष्टधर्मव्यवस्थाता काले काले प्रजाकरः ।\nउत्पद्यते दस्युवधे शरणागतवत्सलः ॥७-८-२७॥",
        "index": 27,
        "shloka_num": 27
    },
    {
        "text": "एषा मया तव नराधिप राक्षसानामुत्पत्तिरद्य कथिता सकला यथावत् ।\nभूयो निबोध रघुसत्तम रावणस्य जन्मप्रभावमतुलं ससुतस्य सर्वम् ॥७-८-२८॥",
        "index": 28,
        "shloka_num": 28
    },
    {
        "text": "चिरात्सुमाली व्यचरद्रसातलं स राक्षसो विष्णुभयार्दितस्तदा ।\nपुत्रैश्च पौत्रैश्च समन्वितो बली ततस्तु लङ्कामवसद्धनेश्वरः ॥७-८-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे सुमाल्यादिनिग्रहः नाम अष्टमः सर्गः ॥७-८॥",
        "index": 30,
        "shloka_num": null
    }
]
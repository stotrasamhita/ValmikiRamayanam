[
    {
        "text": "अथ श्रीमद्वाल्मीकीयरामायणे उत्तरकाण्डे लवणत्राणप्रार्थना नाम एकषष्ठितमः सर्गः ॥७-६१॥",
        "index": 0,
        "shloka_num": null
    },
    {
        "text": "एवं ब्रुवद्भिर्ऋषिभिः काकुत्स्थो वाक्यमब्रवीत् ।\nकिं कार्यं ब्रूत मुनयो भयं तावदपैतु वः ॥७-६१-१॥",
        "index": 1,
        "shloka_num": 1
    },
    {
        "text": "तथा ब्रुवति काकुत्स्थे भार्गवो वाक्यमब्रवीत् ।\nभयानां शृणु यन्मूलं देशस्य च नरेश्वर ॥७-६१-२॥",
        "index": 2,
        "shloka_num": 2
    },
    {
        "text": "पूर्वं कृतयुगे राजन्दैतेयः सुमहाबलः ।\nलोलापुत्रोऽभवज्ज्येष्ठो मधुर्नाम महासुरः ॥७-६१-३॥",
        "index": 3,
        "shloka_num": 3
    },
    {
        "text": "ब्रह्मण्यश्च शरण्यश्च बुद्ध्या च परिनिष्ठितः ।\nसुरैश्च परमोदारैः प्रीतिस्तस्यातुलाऽभवत् ॥७-६१-४॥",
        "index": 4,
        "shloka_num": 4
    },
    {
        "text": "स मधुर्वीर्यसम्पन्नो धर्मे च सुसमाहितः ।\nबहुवर्षसहस्राणि रुद्रप्रीत्याऽकरोत्तपः ॥७-६१-५॥",
        "index": 5,
        "shloka_num": 5
    },
    {
        "text": "रुद्रः प्रीतोऽभवत्तस्मै वरं दातुं ययौ च सः ।\nबहुमानाच्च रुद्रेण दत्तस्तस्याद्भुतो वरः ॥७-६१-६॥",
        "index": 6,
        "shloka_num": 6
    },
    {
        "text": "शूलं शूलाद्विनिष्कृष्य महावीर्यं महाप्रभम् ।\nददौ महात्मा सुप्रीतो वाक्यं चैतदुवाच ह ॥७-६१-७॥",
        "index": 7,
        "shloka_num": 7
    },
    {
        "text": "त्वयायमतुलो धर्मो मत्प्रसादकरः कृतः ।\nप्रीत्या परमया युक्तो ददाम्यायुधमुत्तमम् ॥७-६१-८॥",
        "index": 8,
        "shloka_num": 8
    },
    {
        "text": "यावत्सुरैश्च विप्रैश्च न विरुध्येर्महासुर ।\nतावच्छूलं तवेदं स्यादन्यथा नाशमेप्यति ॥७-६१-९॥",
        "index": 9,
        "shloka_num": 9
    },
    {
        "text": "यश्च त्वामभियुञ्जीत युद्धाय विगतज्वरः ।\nतं शूलो भस्मसात्कृत्वा पुनरेष्यति ते करम् ॥७-६१-१०॥",
        "index": 10,
        "shloka_num": 10
    },
    {
        "text": "एवं रुद्राद्वरं लब्ध्वा भूय एव महासुरः ।\nप्रणिपत्य महादेवं वाक्यमेतदुवाच ह ॥७-६१-११॥",
        "index": 11,
        "shloka_num": 11
    },
    {
        "text": "भगवन्मम वंशस्य शूलमेतदनुत्तमम् ।\nभवेत्तु सततं देव सुराणामीश्वरो ह्यसि ॥७-६१-१२॥",
        "index": 12,
        "shloka_num": 12
    },
    {
        "text": "तं ब्रुवाणं मधुं देवः सर्वभूतपतिः शिवः ।\nप्रत्युवाच महातेजा नैतदेवं भविष्यति ॥७-६१-१३॥",
        "index": 13,
        "shloka_num": 13
    },
    {
        "text": "मा भूत्ते विफला वाणी मत्प्रसादकृता शुभा ।\nभवतः पुत्रमेकं तु शूलमेतद्भजिष्यते ॥७-६१-१४॥",
        "index": 14,
        "shloka_num": 14
    },
    {
        "text": "यावत्करस्थः शूलोऽयं भविष्यति सुतस्य ते ।\nअवध्यः सर्वभूतानां शूलहस्तो भविष्यति ॥७-६१-१५॥",
        "index": 15,
        "shloka_num": 15
    },
    {
        "text": "एवं मधुर्वरं लब्ध्वा देवात्सुमहदद्भुतम् ।\nभवनं सोऽसुरश्रेष्ठः कारयामास सुप्रभम् ॥७-६१-१६॥",
        "index": 16,
        "shloka_num": 16
    },
    {
        "text": "तस्य पत्नी महाभागा प्रिया कुम्भीनसीति या ।\nविश्वावसोरपत्यं सा ह्यनलायां महाप्रभा ॥७-६१-१७॥",
        "index": 17,
        "shloka_num": 17
    },
    {
        "text": "तस्याः पुत्रो महावीर्यो लवणो नाम दारुणः ।\nबाल्यात्प्रभृति दुष्टात्मा पापान्येव समाचरत् ॥७-६१-१८॥",
        "index": 18,
        "shloka_num": 18
    },
    {
        "text": "तं पुत्रं दुर्विनीतं तु दृष्ट्वा क्रोधसमन्वितः ।\nमधुः स शोकमापेदे न चैनं किञ्चिदब्रवीत् ॥७-६१-१९॥",
        "index": 19,
        "shloka_num": 19
    },
    {
        "text": "स विहाय त्विमं लोकं प्रविष्टो वरुणालयम् ।\nशूलं निवेश्य लवणे वरं तस्मै न्यवेदयत् ॥७-६१-२०॥",
        "index": 20,
        "shloka_num": 20
    },
    {
        "text": "स प्रभावेण शूलस्य दौरात्म्येनात्मनस्तथा ।\nसन्तापयति लोकांस्त्रीन्विशेषेण च तापसान् ॥७-६१-२१॥",
        "index": 21,
        "shloka_num": 21
    },
    {
        "text": "एवम्प्रभावो लवणः शूलं चैव तथाविधम् ।\nश्रुत्वा प्रमाणं काकुत्स्थ त्वं हि नः परमा गतिः ॥७-६१-२२॥",
        "index": 22,
        "shloka_num": 22
    },
    {
        "text": "बहवः पार्थिवा राम भयार्तैर्ऋषिभिः पुरा ।\nअभयं याचिता वीर त्रातारं न च विद्महे ॥७-६१-२३॥",
        "index": 23,
        "shloka_num": 23
    },
    {
        "text": "ते वयं रावणं श्रुत्वा हतं सबलवाहनम् ।\nत्रातारं विद्महे तात नान्यं भुवि नराधिपम् ।\nतत्परित्रातुमिच्छामो लवणाद्भयपीडितान् ॥७-६१-२४॥",
        "index": 24,
        "shloka_num": 24
    },
    {
        "text": "इति राम निवेदितं तु ते भयजं कारणमुत्थितं च यत् ।\nविनिवारयितुं भवान्क्षमः कुरु तं काममहीनविक्रम ॥७-६१-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे लवणत्राणप्रार्थना नाम एकषष्ठितमः सर्गः ॥७-६१॥",
        "index": 26,
        "shloka_num": null
    }
]
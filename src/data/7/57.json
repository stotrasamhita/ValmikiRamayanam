[
    {
        "text": "अथ श्रीमद्वाल्मीकीयरामायणे उत्तरकाण्डे निमिनिमीषीकरणम् नाम सप्तपञ्चाशः सर्गः ॥७-५७॥",
        "index": 0,
        "shloka_num": null
    },
    {
        "text": "तां श्रुत्वा दिव्यसङ्काशां कथामद्भुतदर्शनाम् ।\nलक्ष्मणः परमप्रीतो राघवं वाक्यमब्रवीत् ॥७-५७-१॥",
        "index": 1,
        "shloka_num": 1
    },
    {
        "text": "निक्षिप्तदेहौ काकुत्स्थ कथं तौ द्विजपार्थिवौ ।\nपुनर्देहेन संयोगं जग्मुर्देवसम्मतौ ॥७-५७-२॥",
        "index": 2,
        "shloka_num": 2
    },
    {
        "text": "तस्य तद्भाषितं श्रुत्वा रामः सत्यपराक्रमः ।\nतां कथां कथयामास वसिष्ठस्य महात्मनः ॥७-५७-३॥",
        "index": 3,
        "shloka_num": 3
    },
    {
        "text": "यस्तु कुम्भो रघुश्रेष्ठ तेजःपूर्णो महात्मनोः ।\nतस्मिंस्तेजोमयौ विप्रौ सम्भूतावृषिसत्तमौ ॥७-५७-४॥",
        "index": 4,
        "shloka_num": 4
    },
    {
        "text": "पूर्वं समभवत्तत्र ह्यगस्त्यो भगवानृषिः ।\nनाहं सुतस्तवेत्युक्त्वा मित्रं तस्मादपाक्रमत् ॥७-५७-५॥",
        "index": 5,
        "shloka_num": 5
    },
    {
        "text": "तद्धि तेजस्तु मित्रस्य उर्वस्याः पूर्वमाहितम् ।\nतस्मिन्समभवत्कुम्भे तत्तेजो यत्र वारुणम् ॥७-५७-६॥",
        "index": 6,
        "shloka_num": 6
    },
    {
        "text": "कस्यचित्त्वथ कालस्य मित्रावरुणसम्भवः ।\nवसिष्ठस्तेजसा युक्तो जज्ञे इक्ष्वाकुदैवतम् ॥७-५७-७॥",
        "index": 7,
        "shloka_num": 7
    },
    {
        "text": "तमिक्ष्वाकुर्महातेजा जातमात्रमनिन्दितम् ।\nवव्रे पुरोधसं सौम्य वंशस्यास्य भवाय नः ॥७-५७-८॥",
        "index": 8,
        "shloka_num": 8
    },
    {
        "text": "एवं त्वपूर्वदेहस्य वसिष्ठस्य महात्मनः ।\nकथितो निर्गमः सौम्य निमेः शृणु यथाऽभवत् ॥७-५७-९॥",
        "index": 9,
        "shloka_num": 9
    },
    {
        "text": "दृष्ट्वा विदेहं राजानमृषयः सर्व एव ते ।\nतं च ते योजयामासुर्यागदीक्षां मनीषिणः ॥७-५७-१०॥",
        "index": 10,
        "shloka_num": 10
    },
    {
        "text": "तं च देहं नरेन्द्रस्य रक्षन्ति स्म द्विजोत्तमाः ।\nगन्धैर्माल्यैश्च वस्त्रैश्च पौरभृत्यसमन्विताः ॥७-५७-११॥",
        "index": 11,
        "shloka_num": 11
    },
    {
        "text": "ततो यज्ञे समाप्ते तु भृगुस्तत्रेदमब्रवीत् ।\nआनयिष्यामि ते चेतस्तुष्टोऽस्मि तव पार्थिव ॥७-५७-१२॥",
        "index": 12,
        "shloka_num": 12
    },
    {
        "text": "सुप्रीताश्च सुराः सर्वे निमेश्चेतस्तथाब्रुवन् ।\nवरं वरय राजर्षे क्व ते चेतो निरूप्यताम् ॥७-५७-१३॥",
        "index": 13,
        "shloka_num": 13
    },
    {
        "text": "एवमुक्तः सुरैः सर्वैर्निमेश्चेतस्तदाब्रवीत् ।\nनेत्रेषु सर्वभूतानां वसेयं सुरसत्तमाः ॥७-५७-१४॥",
        "index": 14,
        "shloka_num": 14
    },
    {
        "text": "बाढमित्येव विबुधा निमेश्चेतस्तदाऽब्रुवन् ।\nनेत्रेषु सर्वभूतानां वायुभूतश्चरिष्यसि ॥७-५७-१५॥",
        "index": 15,
        "shloka_num": 15
    },
    {
        "text": "त्वत्कृते च निमिष्यन्ति चक्षूंषि पृथिवीपते ।\nवायुभूतेन चरता विश्रमार्थं मुहुर्मुहुः ॥७-५७-१६॥",
        "index": 16,
        "shloka_num": 16
    },
    {
        "text": "एवमुक्त्वा तु विबुधाः सर्वे जग्मुर्यथागतम् ।\nऋषयोऽपि महात्मानो निमेर्देहं समाहरन् ॥७-५७-१७॥",
        "index": 17,
        "shloka_num": 17
    },
    {
        "text": "अरणिं तत्र निक्षिप्य मथनं चक्रुरोजसा ।\nमन्त्रहोमैर्महात्मानः पुत्रहेतोर्निमेस्तदा ॥७-५७-१८॥",
        "index": 18,
        "shloka_num": 18
    },
    {
        "text": "अरण्यां मथ्यामानायां प्रादुर्भूतो महातपाः ।\nमथनान्मिथिरित्याहुर्जननाज्जनकोऽभवत् ।\nयस्माद्विदेहात्सम्भूतो वैदेहस्तु ततः स्मृतः ॥७-५७-१९॥",
        "index": 19,
        "shloka_num": 19
    },
    {
        "text": "एवं विदेहराजश्च जनकः पूर्वकोऽभवत् ।\nमिथिर्नाम महातेजास्तेनायं मैथिलोऽभवत् ॥७-५७-२०॥",
        "index": 20,
        "shloka_num": 20
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे निमिनिमीषीकरणम् नाम सप्तपञ्चाशः सर्गः ॥७-५७॥",
        "index": 21,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे उत्तरकाण्डे वाल्मीकिदूतप्रेषणम् नाम पञ्चनवतितमः सर्गः ॥७-९५॥",
        "index": 0,
        "shloka_num": null
    },
    {
        "text": "रामो बहून्यहान्येवं तद्गीतं परमं शुभम् ।\nशुश्राव मुनिभिः सार्धं पार्थिवैः सह वानरैः ॥७-९५-१॥",
        "index": 1,
        "shloka_num": 1
    },
    {
        "text": "तस्मिन्गीते तु विज्ञाय सीतापुत्रौ कुशीलवौ ।\nतस्याः परिषदो मध्ये रामो वचनमब्रवीत् ।\nदूताञ्छुद्धसमाचारानाहूयात्ममनीषया ॥७-९५-२॥",
        "index": 2,
        "shloka_num": 2
    },
    {
        "text": "मद्वचो ब्रूत गच्छध्वमितो भगवतोऽन्तिकम् ॥७-९५-३॥",
        "index": 3,
        "shloka_num": 3
    },
    {
        "text": "परिषदो मध्ये रामो वचनमब्रवीत् ।\nयदि शुद्धसमाचारा यदि वा वीतकल्मषा ।\nकरोत्विहात्मनः शुद्धिमनुमान्य महामुनिम् ॥७-९५-४॥",
        "index": 4,
        "shloka_num": 4
    },
    {
        "text": "छन्दं मुनेश्च विज्ञाय सीतायाश्च मनोगतम् ।\nप्रत्ययं दातुकामायास्ततः शंसत मे लघु ॥७-९५-५॥",
        "index": 5,
        "shloka_num": 5
    },
    {
        "text": "श्वः प्रभाते तु शपथं मैथिली जनकात्मजा ।\nकरोतु परिषन्मध्ये शोधनार्थं ममैव च ॥७-९५-६॥",
        "index": 6,
        "shloka_num": 6
    },
    {
        "text": "श्रुत्वा तु ऱागवस्यैतद्वचः परममद्भुतम् ।\nदूताः सम्प्रययुर्बाटं यत्रास्ते मुनिपुङ्गवः ॥७-९५-७॥",
        "index": 7,
        "shloka_num": 7
    },
    {
        "text": "ते प्रणम्य महात्मानं ज्वलन्तममितप्रभम् ।\nऊचुस्ते रामवाक्यानि मृदूनि मधुराणि च ॥७-९५-८॥",
        "index": 8,
        "shloka_num": 8
    },
    {
        "text": "तेषां तद्व्याहृतं श्रुत्वा रामस्य च मनोगतम् ।\nविज्ञाय सुमहातेजा मुनिर्वाक्यमथाब्रवीत् ॥७-९५-९॥",
        "index": 9,
        "shloka_num": 9
    },
    {
        "text": "एवं भवतु भद्रं वो यथा वदति राघवः ।\nतथा करिष्यते सीता दैवतं हि पतिः स्त्रियाः ॥७-९५-१०॥",
        "index": 10,
        "shloka_num": 10
    },
    {
        "text": "तथोक्ता मुनिना सर्वे राजदूता महौजसम् ।\nप्रत्येत्य राघवं क्षिप्रं मुनिवाक्यं बभाषिरे ॥७-९५-११॥",
        "index": 11,
        "shloka_num": 11
    },
    {
        "text": "ततः प्रहृष्टः काकुत्स्थः श्रुत्वा वाक्यं महात्मनः ।\nऋषींस्तत्र समेतांश्च राज्ञश्चैवाभ्यभाषत ॥७-९५-१२॥",
        "index": 12,
        "shloka_num": 12
    },
    {
        "text": "भगवन्तः सशिष्या वै सानुगाश्च नराधिपाः ।\nपश्यन्तु सीताशपथं यश्चैवान्योऽपि काङ्क्षते ॥७-९५-१३॥",
        "index": 13,
        "shloka_num": 13
    },
    {
        "text": "तस्य तद्वचनं श्रुत्वा राघवस्य महात्मनः ।\nसर्वेषामृषिमुख्यानां साधुवादो महानभूत् ॥७-९५-१४॥",
        "index": 14,
        "shloka_num": 14
    },
    {
        "text": "राजानश्च महात्मानः प्रशंसन्ति स्म राघवम् ।\nउपपन्नं नरश्रेष्ठ त्वय्येव भुवि नान्यतः ॥७-९५-१५॥",
        "index": 15,
        "shloka_num": 15
    },
    {
        "text": "एवं विनिश्चयं कृत्वा श्वोभूत इति राघवः ।\nविसर्जयामास तदा सर्वांस्ताञ्छत्रुसूदनः ॥७-९५-१६॥",
        "index": 16,
        "shloka_num": 16
    },
    {
        "text": "इति सम्प्रविचार्य राजसिंहः श्वोभूते शपथस्य निश्चयं वै ।\nविससर्ज मुनीन्नृपांश्च सर्वान्स महात्मा महतो महानुभावः ॥७-९५-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे वाल्मीकिदूतप्रेषणम् नाम पञ्चनवतितमः सर्गः ॥७-९५॥",
        "index": 18,
        "shloka_num": null
    }
]
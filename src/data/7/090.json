[
    {
        "text": "अथ श्रीमद्वाल्मीकीयरामायणे उत्तरकाण्डे इलापुरुषत्वप्राप्तिः नाम नवतितमः सर्गः ॥७-९०॥",
        "index": 0,
        "shloka_num": null
    },
    {
        "text": "तथोक्तवति रामे तु तस्य जन्म तदद्भुतम् ।\nउवाच लक्ष्मणो भूयो भरतश्च महायशाः ॥७-९०-१॥",
        "index": 1,
        "shloka_num": 1
    },
    {
        "text": "इला सा सोमपुत्रस्य संवत्सरमथोषिता ।\nअकरोत्किं नरश्रेष्ठ तत्त्वं शंसितुमर्हसि ॥७-९०-२॥",
        "index": 2,
        "shloka_num": 2
    },
    {
        "text": "तयोस्तद्वाक्यमाधुर्यं निशम्य परिपृच्छतोः ।\nरामः पुनरुवाचेमां प्रजापतिसुते कथाम् ॥७-९०-३॥",
        "index": 3,
        "shloka_num": 3
    },
    {
        "text": "पुरुषत्वं गते शूरे बुधः परमबुद्धिमान् ।\nसंवर्तं परमोदारमाजुहाव महायशाः ॥७-९०-४॥",
        "index": 4,
        "shloka_num": 4
    },
    {
        "text": "च्यवनं भृगुपुत्रं च मुनिं चारिष्टनेमिनम् ।\nप्रमोदनं मोदकरं ततो दुर्वाससं मुनिम् ॥७-९०-५॥",
        "index": 5,
        "shloka_num": 5
    },
    {
        "text": "एतान्सर्वान्समानीय वाक्यज्ञस्तत्त्वदर्शनः ।\nउवाच सर्वान्सुहृदो धैर्येण सुसमाहितान् ॥७-९०-६॥",
        "index": 6,
        "shloka_num": 6
    },
    {
        "text": "अयं राजा महाबाहुः कर्दमस्य इलः सुतः ।\nजानीतैनं यथाभूतं श्रेयो ह्यत्र विधीयताम् ॥७-९०-७॥",
        "index": 7,
        "shloka_num": 7
    },
    {
        "text": "तेषां संवदतामेव तमाश्रममुपागमत् ।\nकर्दमस्तु महातेजा द्विजैः सह महात्मभिः ॥७-९०-८॥",
        "index": 8,
        "shloka_num": 8
    },
    {
        "text": "पुलस्त्यश्च क्रतुश्चैव वषट्कारस्तथैव च ।\nओङ्कारश्च महातेजास्तमाश्रममुपागमत् ॥७-९०-९॥",
        "index": 9,
        "shloka_num": 9
    },
    {
        "text": "ते सर्वे हृष्टमनसः परस्परसमागमे ।\nहितैषिणो बाल्हिपतेः पृथग्वाक्यान्यथाब्रुवन् ॥७-९०-१०॥",
        "index": 10,
        "shloka_num": 10
    },
    {
        "text": "कर्दमस्त्वब्रवीद्वाक्यं सुतार्थं परमं हितम् ।\nद्विजाः शृणुत मद्वाक्यं यच्छ्रेयः पार्थिवस्य हि ॥७-९०-११॥",
        "index": 11,
        "shloka_num": 11
    },
    {
        "text": "नान्यं पश्यामि भैषज्यमन्तरा वृषभध्वजम् ।\nनाश्वमेधात्परो यज्ञः प्रियश्चैव महात्मनः ।\nतस्माद्यजामहे सर्वे पार्थिवार्थे दुरासदम् ॥७-९०-१२॥",
        "index": 12,
        "shloka_num": 12
    },
    {
        "text": "कर्दमेनैवमुक्तास्तु सर्व एव द्विजर्षभाः ।\nरोचयन्ति स्म तं यज्ञं रुद्रस्याराधनं प्रति ॥७-९०-१३॥",
        "index": 13,
        "shloka_num": 13
    },
    {
        "text": "संवर्तस्य तु राजर्षेः शिष्यः पुरपुरञ्जयः ।\nमरुत्त इति विख्यातस्तं यज्ञं समुपाहरत् ॥७-९०-१४॥",
        "index": 14,
        "shloka_num": 14
    },
    {
        "text": "ततो यज्ञो महानासीद्बुधाश्रमसमीपतः ।\nरुद्रश्च परमं तोषमाजगाम महायशाः ॥७-९०-१५॥",
        "index": 15,
        "shloka_num": 15
    },
    {
        "text": "अथ यज्ञे समाप्ते तु प्रीतः परमया मुदा ।\nउमापतिर्द्विजान्सर्वानुवाच इलसन्निधौ ॥७-९०-१६॥",
        "index": 16,
        "shloka_num": 16
    },
    {
        "text": "प्रीतोऽस्मि हयमेधेन भक्त्या च द्विजसत्तमाः ।\nअस्य बाह्लिपतेश्चैव किं करोमि प्रियं शुभम् ॥७-९०-१७॥",
        "index": 17,
        "shloka_num": 17
    },
    {
        "text": "तथा वदति देवेशे द्विजास्ते सुसमाहिताः ।\nप्रसादयन्ति देवेशं यथा स्यात्पुरुषस्त्विला ॥७-९०-१८॥",
        "index": 18,
        "shloka_num": 18
    },
    {
        "text": "ततः प्रीतो महादेवः पुरुषत्वं ददौ पुनः ।\nइलायै सुमहातेजा दत्त्वा चान्तरधीयत ॥७-९०-१९॥",
        "index": 19,
        "shloka_num": 19
    },
    {
        "text": "निवृत्ते हयमेधे च गतश्चादर्शनं हरः ।\nयथागतं द्विजाः सर्वे ह्यगच्छन्दीर्घदर्शिनः ॥७-९०-२०॥",
        "index": 20,
        "shloka_num": 20
    },
    {
        "text": "राजा तु बाह्लिमुत्सृज्य मध्यदेशे ह्यनुत्तमम् ।\nनिवेशयामास पुरं प्रतिष्ठानं यशस्करम् ॥७-९०-२१॥",
        "index": 21,
        "shloka_num": 21
    },
    {
        "text": "शशबिन्दुश्च राजर्षिर्बाह्लिं पुरपुरञ्जयः ।\nप्रतिष्ठाने इलो राजा प्रजापतिसुतो बली ॥७-९०-२२॥",
        "index": 22,
        "shloka_num": 22
    },
    {
        "text": "स काले प्राप्तवाँल्लोकमिलो ब्राह्ममनुत्तमम् ।\nऐलः पुरूरवा राजा प्रतिष्ठानमवाप्तवान् ॥७-९०-२३॥",
        "index": 23,
        "shloka_num": 23
    },
    {
        "text": "ईदृशो ह्यश्वमेधस्य प्रभावः पुरुषर्षभौ ।\nस्त्रीभूतः पौरुषं लेभे यच्चान्यदपि दुर्लभम् ॥७-९०-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे इलापुरुषत्वप्राप्तिः नाम नवतितमः सर्गः ॥७-९०॥",
        "index": 25,
        "shloka_num": null
    }
]
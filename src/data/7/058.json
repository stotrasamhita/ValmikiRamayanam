[
    {
        "text": "अथ श्रीमद्वाल्मीकीयरामायणे उत्तरकाण्डे ययातिशापः नाम अष्टपञ्चाशः सर्गः ॥७-५८॥",
        "index": 0,
        "shloka_num": null
    },
    {
        "text": "एवं ब्रुवति रामे तु लक्ष्मणः परवीरहा ।\nप्रत्युवाच महात्मानं ज्वलन्तमिव तेजसा ॥७-५८-१॥",
        "index": 1,
        "shloka_num": 1
    },
    {
        "text": "महदद्भुतमाश्चर्यं विदेहस्य पुरातनम् ।\nनिर्वृत्तं राजशार्दूल वसिष्ठस्य निमेस्सह ॥७-५८-२॥",
        "index": 2,
        "shloka_num": 2
    },
    {
        "text": "निमिस्तु क्षत्रियः शूरो विशेषेण च दीक्षितः ।\nन क्षमां कृतवान्राजा वसिष्ठस्य महात्मनः ॥७-५८-३॥",
        "index": 3,
        "shloka_num": 3
    },
    {
        "text": "एवमुक्तस्तु तेनायं श्रीमान् क्षत्रियपुङ्गवः ।\nउवाच लक्ष्मणं वाक्यं सर्वशास्त्रविशारदम् ॥७-५८-४॥",
        "index": 4,
        "shloka_num": 4
    },
    {
        "text": "रामो रमयतां श्रेष्ठो भ्रातरं दीप्ततेजसम् ।\nन सर्वत्र क्षमा वीर पुरुषेषु प्रदृश्यते ॥७-५८-५॥",
        "index": 5,
        "shloka_num": 5
    },
    {
        "text": "सौमित्रे दुःसहो रोषो यथा क्षान्तो ययातिना ।\nसत्त्वानुगं पुरस्कृत्य तन्निबोध समाहितः ॥७-५८-६॥",
        "index": 6,
        "shloka_num": 6
    },
    {
        "text": "नहुषस्य सुतो राजा ययातिः पौरवर्धनः ।\nतस्य भार्याद्वयं सौम्य रूपेणाप्रतिमं भुवि ॥७-५८-७॥",
        "index": 7,
        "shloka_num": 7
    },
    {
        "text": "एका तु तस्य राजर्षेर्नाहुषस्य पुरस्कृता ।\nशर्मिष्ठा नाम दैतेयी दुहिता वृषपर्वणः ॥७-५८-८॥",
        "index": 8,
        "shloka_num": 8
    },
    {
        "text": "अन्या तूशनसः पत्नी ययातेः पुरुषर्षभ ।\nन तु सा दयिता राज्ञो देवयानी सुमध्यमा ॥७-५८-९॥",
        "index": 9,
        "shloka_num": 9
    },
    {
        "text": "तयोः पुत्रौ तु सम्भूतौ रूपवन्तौ समाहितौ ।\nशर्मिष्ठाऽजनयत्पूरुं देवयानी यदुं तदा ॥७-५८-१०॥",
        "index": 10,
        "shloka_num": 10
    },
    {
        "text": "पूरुस्तु दयितो राज्ञो गुणैर्मातृकृतेन च ।\nततो दुःखसमाविष्टो यदुर्मातरमब्रवीत् ॥७-५८-११॥",
        "index": 11,
        "shloka_num": 11
    },
    {
        "text": "भार्गवस्य कुले जाता देवस्याक्लिष्टकर्मणः ।\nसहसे हृद्गतं दुःखमवमानं च दुःसहम् ॥७-५८-१२॥",
        "index": 12,
        "shloka_num": 12
    },
    {
        "text": "आवां च सहितौ देवि प्रविशाव हुताशनम् ।\nराजा तु रमतां सार्धं दैत्यपुत्र्या बहुक्षपाः ॥७-५८-१३॥",
        "index": 13,
        "shloka_num": 13
    },
    {
        "text": "यदि वा सहनीयं ते मामनुज्ञातुमर्हसि ।\nक्षम त्वं न क्षमिष्येऽहं मरिष्यामि न संशयः ॥७-५८-१४॥",
        "index": 14,
        "shloka_num": 14
    },
    {
        "text": "पुत्रस्य भाषितं श्रुत्वा परमार्तस्य रोदतः ।\nदेवयानी तु सङ्क्रुद्धा सस्मार पितरं तदा ॥७-५८-१५॥",
        "index": 15,
        "shloka_num": 15
    },
    {
        "text": "इङ्गितं तदभिज्ञाय दुहितुर्भार्गवस्तदा ।\nआगतस्त्वरितं तत्र देवयानी तु यत्र सा ॥७-५८-१६॥",
        "index": 16,
        "shloka_num": 16
    },
    {
        "text": "दृष्ट्वा चाप्रकृतिस्थां तामप्रहृष्टामचेतनाम् ।\nपिता दुहितरं वाक्यं किमेतदिति चाब्रवीत् ॥७-५८-१७॥",
        "index": 17,
        "shloka_num": 17
    },
    {
        "text": "पृच्छन्तमसकृत्तं वै भार्गवं दीप्ततेजसम् ।\nदेवयानी तु सङ्क्रुद्धा पितरं वाक्यमब्रवीत् ॥७-५८-१८॥",
        "index": 18,
        "shloka_num": 18
    },
    {
        "text": "अहमग्निं विषं तीक्ष्णमपो वा मुनिसत्तम ।\nभक्षयिष्ये प्रवेक्ष्यामि न तु शक्ष्यामि जीवितुम् ॥७-५८-१९॥",
        "index": 19,
        "shloka_num": 19
    },
    {
        "text": "न मां त्वमवजानीषे दुःखितामवमानिताम् ।\nवृक्षस्यावज्ञया ब्रह्मंश्छिद्यन्ते वृक्षजीविनः ॥७-५८-२०॥",
        "index": 20,
        "shloka_num": 20
    },
    {
        "text": "अवज्ञया च राजर्षिः परिभूय च भार्गव ।\nमय्यवज्ञां प्रयुङ्क्ते हि न च मां बहु मन्यते ॥७-५८-२१॥",
        "index": 21,
        "shloka_num": 21
    },
    {
        "text": "तस्यास्तद्वचनं श्रुत्वा कोपेनाभिपरिप्लुतः ।\nव्याहर्तुमुपचक्राम भार्गवो नहुषात्मजम् ॥७-५८-२२॥",
        "index": 22,
        "shloka_num": 22
    },
    {
        "text": "यस्मान्मामवजानीषे नाहुष त्वं दुरात्मवान् ।\nजरया परया जीर्णः शैथिल्यमुपयास्यसि ॥७-५८-२३॥",
        "index": 23,
        "shloka_num": 23
    },
    {
        "text": "एवमुक्त्वा दुहितरं समाश्वास्य च भार्गवः ।\nपुनर्जगाम ब्रह्मर्षिर्भवनं स्वं महायशाः ॥७-५८-२४॥",
        "index": 24,
        "shloka_num": 24
    },
    {
        "text": "स एवमुक्त्वा द्विजपुङ्गवाग्र्यः सुतां समाश्वास्य च देवयानीम् ।\nपुनर्ययौ सूर्यसमानतेजा दत्त्वा च शापं नहुषात्मजाय ॥७-५८-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये उत्तरकाण्डे ययातिशापः नाम अष्टपञ्चाशः सर्गः ॥७-५८॥",
        "index": 26,
        "shloka_num": null
    }
]
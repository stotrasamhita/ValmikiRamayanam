[
    {
        "text": "अथ श्रीमद्वाल्मीकीयरामायणे अयोध्याकाण्डे जनाक्रोशः नाम अष्टात्रिंशः सर्गः ॥२-३८॥",
        "index": 0,
        "shloka_num": null
    },
    {
        "text": "तस्यां चीरं वसानायां नाथवत्यामनाथवत् ।\nप्रचुक्रोश जनः सर्वो धिक् त्वां दशरथं त्विति ॥२-३८-१॥",
        "index": 1,
        "shloka_num": 1
    },
    {
        "text": "तेन तत्र प्रणादेन दुःखितः स महीपतिः ।\nचिच्छेद जीविते श्रद्धां धर्मे यशसि चात्मनः ॥२-३८-२॥",
        "index": 2,
        "shloka_num": 2
    },
    {
        "text": "स निःश्वस्योष्णमैक्ष्वाकस्तां भार्यामिदमब्रवीत् ।\nकैकेयि कुशचीरेण न सीता गन्तुमर्हति ॥२-३८-३॥",
        "index": 3,
        "shloka_num": 3
    },
    {
        "text": "सुकुमारी च बाला च सततं च सुखोचिता ।\nनेयं वनस्य योग्येति सत्यमाह गुरुर्मम ॥२-३८-४॥",
        "index": 4,
        "shloka_num": 4
    },
    {
        "text": "इयं हि कस्यापि करोति किञ्चित् तपस्विनी राजवरस्य पुत्री ।\nया चीरमासाद्य जनस्य मध्ये स्थिता विसंज्ञा श्रमणीव काचित् ॥२-३८-५॥",
        "index": 5,
        "shloka_num": 5
    },
    {
        "text": "चीराण्यपास्याज्जनकस्य कन्या नेयं प्रतिज्ञा मम दत्तपूर्वा ।\nयथासुखं गच्छतु राजपुत्री वनं समग्रा सह सर्वरत्नैः ॥२-३८-६॥",
        "index": 6,
        "shloka_num": 6
    },
    {
        "text": "अजीवनार्हेण मया नृशंसा कृता प्रतिज्ञा नियमेन तावत् ।\nत्वया हि बाल्यात् प्रतिपन्नमेतत् तन्मा दहेद् वेणुमिवात्मपुष्पम् ॥२-३८-७॥",
        "index": 7,
        "shloka_num": 7
    },
    {
        "text": "रामेण यदि ते पापे किञ्चित्कृतमशोभनम् ।\nअपकारः क इह ते वैदेह्या दर्शितोऽधमे ॥२-३८-८॥",
        "index": 8,
        "shloka_num": 8
    },
    {
        "text": "मृगीवोत्फुल्लनयना मृदुशीला मनस्विनी ।\nअपकारं कमिव ते करोति जनकात्मजा ॥२-३८-९॥",
        "index": 9,
        "shloka_num": 9
    },
    {
        "text": "ननु पर्याप्तमेवं ते पापे रामविवासनम् ।\nकिमेभिः कृपणैर्भूयः पातकैरपि ते कृतैः ॥२-३८-१०॥",
        "index": 10,
        "shloka_num": 10
    },
    {
        "text": "प्रतिज्ञातं मया तावत् त्वयोक्तं देवि शृण्वता ।\nरामं यदभिषेकाय त्वमिहागतमब्रवीः ॥२-३८-११॥",
        "index": 11,
        "shloka_num": 11
    },
    {
        "text": "तत्त्वेतत् समतिक्रम्य निरयं गन्तुमिच्छसि ।\nमैथिलीमपि या हि त्वमीक्षसे चीरवासिनीम् ॥२-३८-१२॥",
        "index": 12,
        "shloka_num": 12
    },
    {
        "text": "एवं ब्रुवन्तं पितरं रामः सम्प्रस्थितो वनम् ।\nअवाक्शिरसमासीनमिदं वचनमब्रवीत् ॥२-३८-१३॥",
        "index": 13,
        "shloka_num": 13
    },
    {
        "text": "इयं धार्मिक कौसल्या मम माता यशस्विनी ।\nवृद्धा चाक्षुद्रशीला च न च त्वां देव गर्हते ॥२-३८-१४॥",
        "index": 14,
        "shloka_num": 14
    },
    {
        "text": "मया विहीनां वरद प्रपन्नां शोकसागरम् ।\nअदृष्टपूर्वव्यसनां भूयः सम्मन्तुमर्हसि ॥२-३८-१५॥",
        "index": 15,
        "shloka_num": 15
    },
    {
        "text": "पुत्रशोकं यथा नर्च्छेत् त्वया पूज्येन पूजिता ।\nमां हि सञ्चिन्तयन्ती सा त्वयि जीवेत् तपस्विनी ॥२-३८-१६॥",
        "index": 16,
        "shloka_num": 16
    },
    {
        "text": "इमां महेन्द्रोपम जातगर्धिनीं तथा विधातुं जननीं ममार्हसि ।\nयथा वनस्थे मयि शोककर्शिता न जीवितं न्यस्य यमक्षयं व्रजेत् ॥२-३८-१७॥",
        "index": 17,
        "shloka_num": 17
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे जनाक्रोशः नाम अष्टात्रिंशः सर्गः ॥२-३८॥",
        "index": 18,
        "shloka_num": null
    }
]
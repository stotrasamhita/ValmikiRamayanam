[
    {
        "text": "अथ श्रीमद्वाल्मीकीयरामायणे अयोध्याकाण्डे मातृस्वस्त्ययनम् नाम पञ्चविंशः सर्गः ॥२-२५॥",
        "index": 0,
        "shloka_num": null
    },
    {
        "text": "सा विनीय तमायासमुपस्पृश्य जलं शुचि ।\nचकार माता रामस्य मङ्गलानि मनस्विनी ॥२-२५-१॥",
        "index": 1,
        "shloka_num": 1
    },
    {
        "text": "न शक्यसे वारयितुं गच्छेदानीं रघूत्तम ।\nशीघ्रं च विनिवर्तस्व वर्तस्व च सतां क्रमे ॥२-२५-२॥",
        "index": 2,
        "shloka_num": 2
    },
    {
        "text": "यं पालयसि धर्मं त्वं प्रीत्या च नियमेन च ।\nस वै राघवशार्दूल धर्मस्त्वामभिरक्षतु ॥२-२५-३॥",
        "index": 3,
        "shloka_num": 3
    },
    {
        "text": "येभ्यः प्रणमसे पुत्र देवेष्वायतनेषु च ।\nते च त्वामभिरक्षन्तु वने सह महर्षिभिः ॥२-२५-४॥",
        "index": 4,
        "shloka_num": 4
    },
    {
        "text": "यानि दत्तानि तेऽस्त्राणि विश्वामित्रेण धीमता ।\nतानि त्वामभिरक्षन्तु गुणैः समुदितं सदा ॥२-२५-५॥",
        "index": 5,
        "shloka_num": 5
    },
    {
        "text": "पितृशुश्रूषया पुत्र मातृशुश्रूषया तथा ।\nसत्येन च महाबाहो चिरं जीवाभिरक्षितः ॥२-२५-६॥",
        "index": 6,
        "shloka_num": 6
    },
    {
        "text": "समित्कुशपवित्राणि वेद्यश्चायतनानि च ।\nस्थण्डिलानि च विप्राणां शैला वृक्षाः क्षुपा ह्रदाः ।\nपतङ्गाः पन्नगाः सिंहास्त्वां रक्षन्तु नरोत्तम ॥२-२५-७॥",
        "index": 7,
        "shloka_num": 7
    },
    {
        "text": "स्वस्ति साध्याश्च विश्वे च मरुतश्च महर्षिभिः ।\nस्वस्ति धाता विधाता च स्वस्ति पूषा भगोऽर्यमा ॥२-२५-८॥",
        "index": 8,
        "shloka_num": 8
    },
    {
        "text": "लोकपालाश्च ते सर्वे वासवप्रमुखास्तथा ।\nऋतवः षट् च ते सर्वे मासाः संवत्सराः क्षपाः ॥२-२५-९॥",
        "index": 9,
        "shloka_num": 9
    },
    {
        "text": "दिनानि च मुहूर्ताश्च स्वस्ति कुर्वन्तु ते सदा ।\nश्रुतिः स्मृतिश्च धर्मश्च पातु त्वां पुत्र सर्वतः ॥२-२५-१०॥",
        "index": 10,
        "shloka_num": 10
    },
    {
        "text": "स्कन्दश्च भगवान् देवः सोमश्च सबृहस्पतिः ।\nसप्तर्षयो नारदश्च ते त्वां रक्षन्तु सर्वतः ॥२-२५-११॥",
        "index": 11,
        "shloka_num": 11
    },
    {
        "text": "ते चापि सर्वतः सिद्धा दिशश्च सदिगीश्वराः ।\nस्तुता मया वने तस्मिन् पान्तु त्वां पुत्र नित्यशः ॥२-२५-१२॥",
        "index": 12,
        "shloka_num": 12
    },
    {
        "text": "शैलाः सर्वे समुद्राश्च राजा वरुण एव च ।\nद्यौरन्तरिक्षं पृथिवी वायुश्च सचराचरः ॥२-२५-१३॥",
        "index": 13,
        "shloka_num": 13
    },
    {
        "text": "नक्षत्राणि च सर्वाणि ग्रहाश्च सह दैवतैः ।\nअहोरात्रे तथा सन्ध्ये पान्तु त्वां वनमाश्रितम् ॥२-२५-१४॥",
        "index": 14,
        "shloka_num": 14
    },
    {
        "text": "ऋतवश्चापि षट् चान्ये मासाः संवत्सरास्तथा ।\nकलाश्च काष्ठाश्च तथा तव शर्म दिशन्तु ते ॥२-२५-१५॥",
        "index": 15,
        "shloka_num": 15
    },
    {
        "text": "महावनेऽपि चरतो मुनिवेषस्य धीमतः ।\nतथा देवाश्च दैत्याश्च भवन्तु सुखदाः सदा ॥२-२५-१६॥",
        "index": 16,
        "shloka_num": 16
    },
    {
        "text": "राक्षसानां पिशाचानां रौद्राणां क्रूरकर्मणाम् ।\nक्रव्यादानां च सर्वेषां मा भूत् पुत्रक ते भयम् ॥२-२५-१७॥",
        "index": 17,
        "shloka_num": 17
    },
    {
        "text": "प्लवगा वृश्चिका दंशा मशकाश्चैव कानने ।\nसरीसृपाश्च कीटाश्च मा भूवन् गहने तव ॥२-२५-१८॥",
        "index": 18,
        "shloka_num": 18
    },
    {
        "text": "महाद्विपाश्च सिंहाश्च व्याघ्रा ऋक्षाश्च दंष्ट्रिणः ।\nमहिषाः शृङ्गिणो रौद्रा न ते द्रुह्यन्तु पुत्रक ॥२-२५-१९॥",
        "index": 19,
        "shloka_num": 19
    },
    {
        "text": "नृमांसभोजना रौद्रा ये चान्ये सर्वजातयः ।\nमा च त्वां हिंसिषुः पुत्र मया सम्पूजितास्त्विह ॥२-२५-२०॥",
        "index": 20,
        "shloka_num": 20
    },
    {
        "text": "आगमास्ते शिवाः सन्तु सिध्यन्तु च पराक्रमाः ।\nसर्वसम्पत्तयो राम स्वस्तिमान् गच्छ पुत्रक ॥२-२५-२१॥",
        "index": 21,
        "shloka_num": 21
    },
    {
        "text": "स्वस्ति तेऽस्त्वान्तरिक्षेभ्यः पार्थिवेभ्यः पुनः पुनः ।\nसर्वेभ्यश्चैव देवेभ्यो ये च ते परिपन्थिनः ॥२-२५-२२॥",
        "index": 22,
        "shloka_num": 22
    },
    {
        "text": "शुक्रः सोमश्च सूर्यश्च धनदोऽथ यमस्तथा ।\nपान्तु त्वामर्चिता राम दण्डकारण्यवासिनम् ॥२-२५-२३॥",
        "index": 23,
        "shloka_num": 23
    },
    {
        "text": "अग्निर्वायुस्तथा धूमो मन्त्राश्चर्षिमुखच्युताः ।\nउपस्पर्शनकाले तु पान्तु त्वां रघुनन्दन ॥२-२५-२४॥",
        "index": 24,
        "shloka_num": 24
    },
    {
        "text": "सर्वलोकप्रभुर्ब्रह्मा भूतकर्तृ तथर्षयः ।\nये च शेषाः सुरास्ते तु रक्षन्तु वनवासिनम् ॥२-२५-२५॥",
        "index": 25,
        "shloka_num": 25
    },
    {
        "text": "इति माल्यैः सुरगणान् गन्धैश्चापि यशस्विनी ।\nस्तुतिभिश्चानुरूपाभिरानर्चायतलोचना ॥२-२५-२६॥",
        "index": 26,
        "shloka_num": 26
    },
    {
        "text": "ज्वलनं समुपादाय ब्राह्मणेन महात्मना ।\nहावयामास विधिना राममङ्गलकारणात् ॥२-२५-२७॥",
        "index": 27,
        "shloka_num": 27
    },
    {
        "text": "घृतं श्वेतानि माल्यानि समिधश्चैव सर्षपान् ।\nउपसम्पादयामास कौसल्या परमाङ्गना ॥२-२५-२८॥",
        "index": 28,
        "shloka_num": 28
    },
    {
        "text": "उपाध्यायः स विधिना हुत्वा शान्तिमनामयम् ।\nहुतहव्यावशेषेण बाह्यं बलिमकल्पयत् ॥२-२५-२९॥",
        "index": 29,
        "shloka_num": 29
    },
    {
        "text": "मधुदध्यक्षतघृतैः स्वस्तिवाच्यं द्विजांस्ततः ।\nवाचयामास रामस्य वने स्वस्त्ययनक्रियाम् ॥२-२५-३०॥",
        "index": 30,
        "shloka_num": 30
    },
    {
        "text": "ततस्तस्मै द्विजेन्द्राय राममाता यशस्विनी ।\nदक्षिणां प्रददौ काम्यां राघवं चेदमब्रवीत् ॥२-२५-३१॥",
        "index": 31,
        "shloka_num": 31
    },
    {
        "text": "यन्मङ्गलं सहस्राक्षे सर्वदेवनमस्कृते ।\nवृत्रनाशे समभवत् तत् ते भवतु मङ्गलम् ॥२-२५-३२॥",
        "index": 32,
        "shloka_num": 32
    },
    {
        "text": "यन्मङ्गलं सुपर्णस्य विनताकल्पयत् पुरा ।\nअमृतं प्रार्थयानस्य तत् ते भवतु मङ्गलम् ॥२-२५-३३॥",
        "index": 33,
        "shloka_num": 33
    },
    {
        "text": "अमृतोत्पादने दैत्यान् घ्नतो वज्रधरस्य यत् ।\nअदितिर्मङ्गलं प्रादात् तत् ते भवतु मङ्गलम् ॥२-२५-३४॥",
        "index": 34,
        "shloka_num": 34
    },
    {
        "text": "त्रिविक्रमान् प्रक्रमतो विष्णोरतुलतेजसः ।\nयदासीन्मङ्गलं राम तत् ते भवतु मङ्गलम् ॥२-२५-३५॥",
        "index": 35,
        "shloka_num": 35
    },
    {
        "text": "ऋषयः सागरा द्वीपा वेदा लोका दिशश्च ते ।\nमङ्गलानि महाबाहो दिशन्तु शुभमङ्गलम् ॥२-२५-३६॥",
        "index": 36,
        "shloka_num": 36
    },
    {
        "text": "इति पुत्रस्य शेषाश्च कृत्वा शिरसि भामिनी ।\nगन्धैश्चापि समालभ्य राममायतलोचना ॥२-२५-३७॥",
        "index": 37,
        "shloka_num": 37
    },
    {
        "text": "औषधीं च सुसिद्धार्थां विशल्यकरणीं शुभाम् ।\nचकार रक्षां कौसल्या मन्त्रैरभिजजाप च ॥२-२५-३८॥",
        "index": 38,
        "shloka_num": 38
    },
    {
        "text": "उवाचापि प्रहृष्टेव सा दुःखवशवर्तिनी ।\nवाङ्मात्रेण न भावेन वाचा संसज्जमानया ॥२-२५-३९॥",
        "index": 39,
        "shloka_num": 39
    },
    {
        "text": "आनम्य मूर्ध्नि चाघ्राय परिष्वज्य यशस्विनी ।\nअवदत् पुत्रमिष्टार्थो गच्छ राम यथासुखम् ॥२-२५-४०॥",
        "index": 40,
        "shloka_num": 40
    },
    {
        "text": "अरोगं सर्वसिद्धार्थमयोध्यां पुनरागतम् ।\nपश्यामि त्वां सुखं वत्स सन्धितं राजवर्त्मसु ॥२-२५-४१॥",
        "index": 41,
        "shloka_num": 41
    },
    {
        "text": "प्रणष्टदुःखसङ्कल्पा हर्षविद्योतितानना ।\nद्रक्ष्यामि त्वां वनात् प्राप्तं पूर्णचन्द्रमिवोदितम् ॥२-२५-४२॥",
        "index": 42,
        "shloka_num": 42
    },
    {
        "text": "भद्रासनगतं राम वनवासादिहागतम् ।\nद्रक्ष्यामि च पुनस्त्वां तु तीर्णवन्तं पितुर्वचः ॥२-२५-४३॥",
        "index": 43,
        "shloka_num": 43
    },
    {
        "text": "मङ्गलैरुपसम्पन्नो वनवासादिहागतः ।\nवध्वाश्च मम नित्यं त्वं कामान् संवर्ध याहि भोः ॥२-२५-४४॥",
        "index": 44,
        "shloka_num": 44
    },
    {
        "text": "मयार्चिता देवगणाः शिवादयो महर्षयो भूतगणाः सुरोरगाः ।\nअभिप्रयातस्य वनं चिराय ते हितानि काङ्क्षन्तु दिशश्च राघव ॥२-२५-४५॥",
        "index": 45,
        "shloka_num": 45
    },
    {
        "text": "अतीव चाश्रुप्रतिपूर्णलोचना समाप्य च स्वस्त्ययनं यथाविधि ।\nप्रदक्षिणं चापि चकार राघवं पुनः पुनश्चापि निरीक्ष्य सस्वजे ॥२-२५-४६॥",
        "index": 46,
        "shloka_num": 46
    },
    {
        "text": "तया हि देव्या च कृतप्रदक्षिणो निपीड्य मातुश्चरणौ पुनः पुनः ।\nजगाम सीतानिलयं महायशाः स राघवः प्रज्वलितस्तया श्रिया ॥२-२५-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे मातृस्वस्त्ययनम् नाम पञ्चविंशः सर्गः ॥२-२५॥",
        "index": 48,
        "shloka_num": null
    }
]
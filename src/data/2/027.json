[
    {
        "text": "अथ श्रीमद्वाल्मीकीयरामायणे अयोध्याकाण्डे पतिव्रताध्यवसायः नाम सप्तविंशः सर्गः ॥२-२७॥",
        "index": 0,
        "shloka_num": null
    },
    {
        "text": "एवमुक्ता तु वैदेही प्रियार्हा प्रियवादिनी ।\nप्रणयादेव सङ्क्रुद्धा भर्तारमिदमब्रवीत् ॥२-२७-१॥",
        "index": 1,
        "shloka_num": 1
    },
    {
        "text": "किमिदं भाषसे राम वाक्यं लघुतया ध्रुवम् ।\nत्वया यदपहास्यं मे श्रुत्वा नरवरोत्तम ॥२-२७-२॥",
        "index": 2,
        "shloka_num": 2
    },
    {
        "text": "वीराणां राजपुत्राणां शस्त्रास्त्रविदुषां नृप ।\nअनर्हमयशस्यं च न श्रोतव्यं त्वयेरितम् ॥२-२७-३॥",
        "index": 3,
        "shloka_num": 3
    },
    {
        "text": "आर्यपुत्र पिता माता भ्राता पुत्रस्तथा स्नुषा ।\nस्वानि पुण्यानि भुञ्जानाः स्वं स्वं भाग्यमुपासते ॥२-२७-४॥",
        "index": 4,
        "shloka_num": 4
    },
    {
        "text": "भर्तुर्भाग्यं तु नार्येका प्राप्नोति पुरुषर्षभ ।\nअतश्चैवाहमादिष्टा वने वस्तव्यमित्यपि ॥२-२७-५॥",
        "index": 5,
        "shloka_num": 5
    },
    {
        "text": "न पिता नात्मजो वात्मा न माता न सखीजनः ।\nइह प्रेत्य च नारीणां पतिरेको गतिः सदा ॥२-२७-६॥",
        "index": 6,
        "shloka_num": 6
    },
    {
        "text": "यदि त्वं प्रस्थितो दुर्गं वनमद्यैव राघव ।\nअग्रतस्ते गमिष्यामि मृद्नन्ती कुशकण्टकान् ॥२-२७-७॥",
        "index": 7,
        "shloka_num": 7
    },
    {
        "text": "ईर्ष्यां रोषं बहिष्कृत्य भुक्तशेषमिवोदकम् ।\nनय मां वीर विस्रब्धः पापं मयि न विद्यते ॥२-२७-८॥",
        "index": 8,
        "shloka_num": 8
    },
    {
        "text": "प्रासादाग्रे विमानैर्वा वैहायसगतेन वा ।\nसर्वावस्थागता भर्तुः पादच्छाया विशिष्यते ॥२-२७-९॥",
        "index": 9,
        "shloka_num": 9
    },
    {
        "text": "अनुशिष्टास्मि मात्रा च पित्रा च विविधाश्रयम् ।\nनास्मि सम्प्रति वक्तव्या वर्तितव्यं यथा मया ॥२-२७-१०॥",
        "index": 10,
        "shloka_num": 10
    },
    {
        "text": "अहं दुर्गं गमिष्यामि वनं पुरुषवर्जितम् ।\nनानामृगगणाकीर्णं शार्दूलगणसेवितम् ॥२-२७-११॥",
        "index": 11,
        "shloka_num": 11
    },
    {
        "text": "सुखं वने निवत्स्यामि यथैव भवने पितुः ।\nअचिन्तयन्ती त्रीँल्लोकांश्चिन्तयन्ती पतिव्रतम् ॥२-२७-१२॥",
        "index": 12,
        "shloka_num": 12
    },
    {
        "text": "शुश्रूषमाणा ते नित्यं नियता ब्रह्मचारिणी ।\nसह रंस्ये त्वया वीर वनेषु मधुगन्धिषु ॥२-२७-१३॥",
        "index": 13,
        "shloka_num": 13
    },
    {
        "text": "त्वं हि कर्तुं वने शक्तो राम सम्परिपालनम् ।\nअन्यस्यापि जनस्येह किं पुनर्मम मानद ॥२-२७-१४॥",
        "index": 14,
        "shloka_num": 14
    },
    {
        "text": "साहं त्वया गमिष्यामि वनमद्य न संशयः ।\nनाहं शक्या महाभाग निवर्तयितुमुद्यता ॥२-२७-१५॥",
        "index": 15,
        "shloka_num": 15
    },
    {
        "text": "फलमूलाशना नित्यं भविष्यामि न संशयः ।\nन ते दुःखं करिष्यामि निवसन्ती त्वया सदा ॥२-२७-१६॥",
        "index": 16,
        "shloka_num": 16
    },
    {
        "text": "अग्रतस्ते गमिष्यामि भोक्ष्ये भुक्तवति त्वयि ।\nइच्छामि परतः शैलान् पल्वलानि सरांसि च ॥२-२७-१७॥",
        "index": 17,
        "shloka_num": 17
    },
    {
        "text": "द्रष्टुं सर्वत्र निर्भीता त्वया नाथेन धीमता ।\nहंसकारण्डवाकीर्णाः पद्मिनीः साधुपुष्पिताः ॥२-२७-१८॥",
        "index": 18,
        "shloka_num": 18
    },
    {
        "text": "इच्छेयं सुखिनी द्रष्टुं त्वया वीरेण सङ्गता ।\nअभिषेकं करिष्यामि तासु नित्यमनुव्रता ॥२-२७-१९॥",
        "index": 19,
        "shloka_num": 19
    },
    {
        "text": "सह त्वया विशालाक्ष रंस्ये परमनन्दिनी ।\nएवं वर्षसहस्राणि शतं वापि त्वया सह ॥२-२७-२०॥",
        "index": 20,
        "shloka_num": 20
    },
    {
        "text": "व्यतिक्रमं न वेत्स्यामि स्वर्गोऽपि हि न मे मतः ।\nस्वर्गेऽपि च विना वासो भविता यदि राघव ।\nत्वया विना नरव्याघ्र नाहं तदपि रोचये ॥२-२७-२१॥",
        "index": 21,
        "shloka_num": 21
    },
    {
        "text": "अहं गमिष्यामि वनं सुदुर्गमं मृगायुतं वानरवारणैश्च ।\nवने निवत्स्यामि यथा पितुर्गृहे तवैव पादावुपगृह्य सम्मता ॥२-२७-२२॥",
        "index": 22,
        "shloka_num": 22
    },
    {
        "text": "अनन्यभावामनुरक्तचेतसं त्वया वियुक्तां मरणाय निश्चिताम् ।\nनयस्व मां साधु कुरुष्व याचनां नातो मया ते गुरुता भविष्यति ॥२-२७-२३॥",
        "index": 23,
        "shloka_num": 23
    },
    {
        "text": "तथा ब्रुवाणामपि धर्मवत्सलां न च स्म सीतां नृवरो निनीषति ।\nउवाच चैनां बहु सन्निवर्तने वने निवासस्य च दुःखितां प्रति ॥२-२७-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पतिव्रताध्यवसायः नाम सप्तविंशः सर्गः ॥२-२७॥",
        "index": 25,
        "shloka_num": null
    }
]
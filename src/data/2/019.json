[
    {
        "text": "अथ श्रीमद्वाल्मीकीयरामायणे अयोध्याकाण्डे रामप्रतिज्ञा नाम एकोनविंशः सर्गः ॥२-१९॥",
        "index": 0,
        "shloka_num": null
    },
    {
        "text": "तदप्रियममित्रघ्नो वचनं मरणोपमम् ।\nश्रुत्वा न विव्यथे रामः कैकेयीं चेदमब्रवीत् ॥२-१९-१॥",
        "index": 1,
        "shloka_num": 1
    },
    {
        "text": "एवमस्तु गमिष्यामि वनं वस्तुमहं त्वितः ।\nजटाचीरधरो राज्ञः प्रतिज्ञामनुपालयन् ॥२-१९-२॥",
        "index": 2,
        "shloka_num": 2
    },
    {
        "text": "इदं तु ज्ञातुमिच्छामि किमर्थं मां महीपतिः ।\nनाभिनन्दति दुर्धर्षो यथापूर्वमरिंदमः ॥२-१९-३॥",
        "index": 3,
        "shloka_num": 3
    },
    {
        "text": "मन्युर्न च त्वया कार्यो देवि ब्रूमि तवाग्रतः ।\nयास्यामि भव सुप्रीता वनं चीरजटाधरः ॥२-१९-४॥",
        "index": 4,
        "shloka_num": 4
    },
    {
        "text": "हितेन गुरुणा पित्रा कृतज्ञेन नृपेण च ।\nनियुज्यमानो विस्रब्धः किं न कुर्यामहं प्रियम् ॥२-१९-५॥",
        "index": 5,
        "shloka_num": 5
    },
    {
        "text": "अलीकं मानसं त्वेकं हृदयं दहते मम ।\nस्वयं यन्नाह मां राजा भरतस्याभिषेचनम् ॥२-१९-६॥",
        "index": 6,
        "shloka_num": 6
    },
    {
        "text": "अहं हि सीतां राज्यं च प्राणानिष्टान् धनानि च ।\nहृष्टो भ्रात्रे स्वयं दद्यां भरतायाप्रचोदितः ॥२-१९-७॥",
        "index": 7,
        "shloka_num": 7
    },
    {
        "text": "किं पुनर्मनुजेन्द्रेण स्वयं पित्रा प्रचोदितः ।\nतव च प्रियकामार्थं प्रतिज्ञामनुपालयन् ॥२-१९-८॥",
        "index": 8,
        "shloka_num": 8
    },
    {
        "text": "तथाश्वासय ह्रीमन्तं किं त्विदं यन्महीपतिः ।\nवसुधासक्तनयनो मन्दमश्रूणि मुञ्चति ॥२-१९-९॥",
        "index": 9,
        "shloka_num": 9
    },
    {
        "text": "गच्छन्तु चैवानयितुं दूताः शीघ्रजवैर्हयैः ।\nभरतं मातुलकुलादद्यैव नृपशासनात् ॥२-१९-१०॥",
        "index": 10,
        "shloka_num": 10
    },
    {
        "text": "दण्डकारण्यमेषोऽहं गच्छाम्येव हि सत्वरः ।\nअविचार्य पितुर्वाक्यं समा वस्तुं चतुर्दश ॥२-१९-११॥",
        "index": 11,
        "shloka_num": 11
    },
    {
        "text": "सा हृष्टा तस्य तद् वाक्यं श्रुत्वा रामस्य कैकयी ।\nप्रस्थानं श्रद्दधाना सा त्वरयामास राघवम् ॥२-१९-१२॥",
        "index": 12,
        "shloka_num": 12
    },
    {
        "text": "एवं भवतु यास्यन्ति दूताः शीघ्रजवैर्हयैः ।\nभरतं मातुलकुलादिहावर्तयितुं नराः ॥२-१९-१३॥",
        "index": 13,
        "shloka_num": 13
    },
    {
        "text": "तव त्वहं क्षमं मन्ये नोत्सुकस्य विलम्बनम् ।\nराम तस्मादितः शीघ्रं वनं त्वं गन्तुमर्हसि ॥२-१९-१४॥",
        "index": 14,
        "shloka_num": 14
    },
    {
        "text": "व्रीडान्वितः स्वयं यच्च नृपस्त्वां नाभिभाषते ।\nनैतत् किंचिन्नरश्रेष्ठ मन्युरेषोऽपनीयताम् ॥२-१९-१५॥",
        "index": 15,
        "shloka_num": 15
    },
    {
        "text": "यावत्त्वं न वनं यातः पुरादस्मादतित्वरम् ।\nपिता तावन्न ते राम स्नास्यते भोक्ष्यतेऽपि वा ॥२-१९-१६॥",
        "index": 16,
        "shloka_num": 16
    },
    {
        "text": "धिक्कष्टमिति निःश्वस्य राजा शोकपरिप्लुतः ।\nमूर्च्छितो न्यपतत् तस्मिन् पर्यङ्के हेमभूषिते ॥२-१९-१७॥",
        "index": 17,
        "shloka_num": 17
    },
    {
        "text": "रामोऽप्युत्थाप्य राजानं कैकेय्याभिप्रचोदितः ।\nकशयेव हतो वाजी वनं गन्तुं कृतत्वरः ॥२-१९-१८॥",
        "index": 18,
        "shloka_num": 18
    },
    {
        "text": "तदप्रियमनार्याया वचनं दारुणोदयम् ।\nश्रुत्वा गतव्यथो रामः कैकेयीं वाक्यमब्रवीत् ॥२-१९-१९॥",
        "index": 19,
        "shloka_num": 19
    },
    {
        "text": "नाहमर्थपरो देवि लोकमावस्तुमुत्सहे ।\nविद्धि मामृषिभिस्तुल्यं विमलं धर्ममास्थितम् ॥२-१९-२०॥",
        "index": 20,
        "shloka_num": 20
    },
    {
        "text": "यत् तत्रभवतः किंचिच्छक्यं कर्तुं प्रियं मया ।\nप्राणानपि परित्यज्य सर्वथा कृतमेव तत् ॥२-१९-२१॥",
        "index": 21,
        "shloka_num": 21
    },
    {
        "text": "न ह्यतो धर्मचरणं किंचिदस्ति महत्तरम् ।\nयथा पितरि शुश्रूषा तस्य वा वचनक्रिया ॥२-१९-२२॥",
        "index": 22,
        "shloka_num": 22
    },
    {
        "text": "अनुक्तोऽप्यत्रभवता भवत्या वचनादहम् ।\nवने वत्स्यामि विजने वर्षाणीह चतुर्दश ॥२-१९-२३॥",
        "index": 23,
        "shloka_num": 23
    },
    {
        "text": "न नूनं मयि कैकेयि किंचिदाशंससे गुणान् ।\nयद् राजानमवोचस्त्वं ममेश्वरतरा सती ॥२-१९-२४॥",
        "index": 24,
        "shloka_num": 24
    },
    {
        "text": "यावन्मातरमापृच्छे सीतां चानुनयाम्यहम् ।\nततोऽद्यैव गमिष्यामि दण्डकानां महद् वनम् ॥२-१९-२५॥",
        "index": 25,
        "shloka_num": 25
    },
    {
        "text": "भरतः पालयेद् राज्यं शुश्रूषेच्च पितुर्यथा ।\nतथा भवत्या कर्तव्यं स हि धर्मः सनातनः ॥२-१९-२६॥",
        "index": 26,
        "shloka_num": 26
    },
    {
        "text": "रामस्य तु वचः श्रुत्वा भृशं दुःखगतः पिता ।\nशोकादशक्नुवन् वक्तुं प्ररुरोद महास्वनम् ॥२-१९-२७॥",
        "index": 27,
        "shloka_num": 27
    },
    {
        "text": "वन्दित्वा चरणौ राज्ञो विसंज्ञस्य पितुस्तदा ।\nकैकेय्याश्चाप्यनार्याया निष्पपात महाद्युतिः ॥२-१९-२८॥",
        "index": 28,
        "shloka_num": 28
    },
    {
        "text": "स रामः पितरं कृत्वा कैकेयीं च प्रदक्षिणम् ।\nनिष्क्रम्यान्तःपुरात् तस्मात् स्वं ददर्श सुहृज्जनम् ॥२-१९-२९॥",
        "index": 29,
        "shloka_num": 29
    },
    {
        "text": "तं बाष्पपरिपूर्णाक्षः पृष्ठतोऽनुजगाम ह ।\nलक्ष्मणः परमक्रुद्धः सुमित्रानन्दवर्धनः ॥२-१९-३०॥",
        "index": 30,
        "shloka_num": 30
    },
    {
        "text": "आभिषेचनिकं भाण्डं कृत्वा रामः प्रदक्षिणम् ।\nशनैर्जगाम सापेक्षो दृष्टिं तत्राविचालयन् ॥२-१९-३१॥",
        "index": 31,
        "shloka_num": 31
    },
    {
        "text": "न चास्य महतीं लक्ष्मीं राज्यनाशोऽपकर्षति ।\nलोककान्तस्य कान्तत्वाच्छीतरश्मेरिव क्षयः ॥२-१९-३२॥",
        "index": 32,
        "shloka_num": 32
    },
    {
        "text": "न वनं गन्तुकामस्य त्यजतश्च वसुंधराम् ।\nसर्वलोकातिगस्येव लक्ष्यते चित्तविक्रिया ॥२-१९-३३॥",
        "index": 33,
        "shloka_num": 33
    },
    {
        "text": "प्रतिषिध्य शुभं छत्रं व्यजने च स्वलंकृते ।\nविसर्जयित्वा स्वजनं रथं पौरांस्तथा जनान् ॥२-१९-३४॥",
        "index": 34,
        "shloka_num": 34
    },
    {
        "text": "धारयन् मनसा दुःखमिन्द्रियाणि निगृह्य च ।\nप्रविवेशात्मवान् वेश्म मातुरप्रियशंसिवान् ॥२-१९-३५॥",
        "index": 35,
        "shloka_num": 35
    },
    {
        "text": "सर्वोऽप्यभिजनः श्रीमान् श्रीमतः सत्यवादिनः ।\nनालक्षयत रामस्य कंचिदाकारमानने ॥२-१९-३६॥",
        "index": 36,
        "shloka_num": 36
    },
    {
        "text": "उचितं च महाबाहुर्न जहौ हर्षमात्मवान् ।\nशारदः समुदीर्णांशुश्चन्द्रस्तेज इवात्मजम् ॥२-१९-३७॥",
        "index": 37,
        "shloka_num": 37
    },
    {
        "text": "वाचा मधुरया रामः सर्वं सम्मानयञ्जनम् ।\nमातुः समीपं धर्मात्मा प्रविवेश महायशाः ॥२-१९-३८॥",
        "index": 38,
        "shloka_num": 38
    },
    {
        "text": "तं गुणैः समतां प्राप्तो भ्राता विपुलविक्रमः ।\nसौमित्रिरनुवव्राज धारयन् दुःखमात्मजम् ॥२-१९-३९॥",
        "index": 39,
        "shloka_num": 39
    },
    {
        "text": "प्रविश्य वेश्मातिभृशं मुदा युतं समीक्ष्य तां चार्थविपत्तिमागताम् ।\nन चैव रामोऽत्र जगाम विक्रियां सुहृज्जनस्यात्मविपत्तिशङ्कया ॥२-१९-४०॥",
        "index": 40,
        "shloka_num": 40
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामप्रतिज्ञा नाम एकोनविंशः सर्गः ॥२-१९॥",
        "index": 41,
        "shloka_num": null
    }
]
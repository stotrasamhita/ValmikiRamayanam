[
    {
        "text": "अथ श्रीमद्वाल्मीकीयरामायणे अयोध्याकाण्डे दशरथसमाश्वासनम् नाम चतुस्त्रिंशः सर्गः ॥२-३४॥",
        "index": 0,
        "shloka_num": null
    },
    {
        "text": "ततः कमलपत्राक्षः श्यामो निरुपमो महान् ।\nउवाच रामस्तं सूतं पितुराख्याहि मामिति ॥२-३४-१॥",
        "index": 1,
        "shloka_num": 1
    },
    {
        "text": "स रामप्रेषितः क्षिप्रं संतापकलुषेन्द्रियम् ।\nप्रविश्य नृपतिं सूतो निःश्वसन्तं ददर्श ह ॥२-३४-२॥",
        "index": 2,
        "shloka_num": 2
    },
    {
        "text": "उपरक्तमिवादित्यं भस्मच्छन्नमिवानलम् ।\nतटाकमिव निस्तोयमपश्यज्जगतीपतिम् ॥२-३४-३॥",
        "index": 3,
        "shloka_num": 3
    },
    {
        "text": "आबोध्य च महाप्राज्ञः परमाकुलचेतनम् ।\nराममेवानुशोचन्तं सूतः प्राञ्जलिरब्रवीत् ॥२-३४-४॥",
        "index": 4,
        "shloka_num": 4
    },
    {
        "text": "तं वर्धयित्वा राजानं पूर्वं सूतो जयाशिषा ।\nभयविक्लवया वाचा मन्दया श्लक्ष्णयाब्रवीत् ॥२-३४-५॥",
        "index": 5,
        "shloka_num": 5
    },
    {
        "text": "अयं स पुरुषव्याघ्रो द्वारि तिष्ठति ते सुतः ।\nब्राह्मणेभ्यो धनं दत्त्वा सर्वं चैवोपजीविनाम् ॥२-३४-६॥",
        "index": 6,
        "shloka_num": 6
    },
    {
        "text": "स त्वां पश्यतु भद्रं ते रामः सत्यपराक्रमः ।\nसर्वान् सुहृद आपृच्छ्य त्वां हीदानीं दिदृक्षते ॥२-३४-७॥",
        "index": 7,
        "shloka_num": 7
    },
    {
        "text": "गमिष्यति महारण्यं तं पश्य जगतीपते ।\nवृतं राजगुणैः सर्वैरादित्यमिव रश्मिभिः ॥२-३४-८॥",
        "index": 8,
        "shloka_num": 8
    },
    {
        "text": "स सत्यवाक्यो धर्मात्मा गाम्भीर्यात् सागरोपमः ।\nआकाश इव निष्पङ्को नरेन्द्रः प्रत्युवाच तम् ॥२-३४-९॥",
        "index": 9,
        "shloka_num": 9
    },
    {
        "text": "सुमन्त्रानय मे दारान् ये केचिदिह मामकाः ।\nदारैः परिवृतः सर्वैर्द्रष्टुमिच्छामि राघवम् ॥२-३४-१०॥",
        "index": 10,
        "shloka_num": 10
    },
    {
        "text": "सोऽन्तःपुरमतीत्यैव स्त्रियस्ता वाक्यमब्रवीत् ।\nआर्यो ह्वयति वो राजा गम्यतां तत्र मा चिरम् ॥२-३४-११॥",
        "index": 11,
        "shloka_num": 11
    },
    {
        "text": "एवमुक्ताः स्त्रियः सर्वाः सुमन्त्रेण नृपाज्ञया ।\nप्रचक्रमुस्तद् भवनं भर्तुराज्ञाय शासनम् ॥२-३४-१२॥",
        "index": 12,
        "shloka_num": 12
    },
    {
        "text": "अर्धसप्तशतास्तत्र प्रमदास्ताम्रलोचनाः ।\nकौसल्यां परिवार्याथ शनैर्जग्मुर्धृतव्रताः ॥२-३४-१३॥",
        "index": 13,
        "shloka_num": 13
    },
    {
        "text": "आगतेषु च दारेषु समवेक्ष्य महीपतिः ।\nउवाच राजा तं सूतं सुमन्त्रानय मे सुतम् ॥२-३४-१४॥",
        "index": 14,
        "shloka_num": 14
    },
    {
        "text": "स सूतो राममादाय लक्ष्मणं मैथिलीं तथा ।\nजगामाभिमुखस्तूर्णं सकाशं जगतीपतेः ॥२-३४-१५॥",
        "index": 15,
        "shloka_num": 15
    },
    {
        "text": "स राजा पुत्रमायान्तं दृष्ट्वा चारात् कृताञ्जलिम् ।\nउत्पपातासनात् तूर्णमार्तः स्त्रीजनसंवृतः ॥२-३४-१६॥",
        "index": 16,
        "shloka_num": 16
    },
    {
        "text": "सोऽभिदुद्राव वेगेन रामं दृष्ट्वा विशाम्पतिः ।\nतमसम्प्राप्य दुःखार्तः पपात भुवि मूर्च्छितः ॥२-३४-१७॥",
        "index": 17,
        "shloka_num": 17
    },
    {
        "text": "तं रामोऽभ्यपतत् क्षिप्रं लक्ष्मणश्च महारथः ।\nविसंज्ञमिव दुःखेन सशोकं नृपतिं तथा ॥२-३४-१८॥",
        "index": 18,
        "shloka_num": 18
    },
    {
        "text": "स्त्रीसहस्रनिनादश्च संजज्ञे राजवेश्मनि ।\nहा हा रामेति सहसा भूषणध्वनिमिश्रितः ॥२-३४-१९॥",
        "index": 19,
        "shloka_num": 19
    },
    {
        "text": "तं परिष्वज्य बाहुभ्यां तावुभौ रामलक्ष्मणौ ।\nपर्यङ्के सीतया सार्धं रुदन्तः समवेशयन् ॥२-३४-२०॥",
        "index": 20,
        "shloka_num": 20
    },
    {
        "text": "अथ रामो मुहूर्तस्य लब्धसंज्ञं महीपतिम् ।\nउवाच प्राञ्जलिर्बाष्पशोकार्णवपरिप्लुतम् ॥२-३४-२१॥",
        "index": 21,
        "shloka_num": 21
    },
    {
        "text": "आपृच्छे त्वां महाराज सर्वेषामीश्वरोऽसि नः ।\nप्रस्थितं दण्डकारण्यं पश्य त्वं कुशलेन माम् ॥२-३४-२२॥",
        "index": 22,
        "shloka_num": 22
    },
    {
        "text": "लक्ष्मणं चानुजानीहि सीता चान्वेतु मां वनम् ।\nकारणैर्बहुभिस्तथ्यैर्वार्यमाणौ न चेच्छतः ॥२-३४-२३॥",
        "index": 23,
        "shloka_num": 23
    },
    {
        "text": "अनुजानीहि सर्वान् नः शोकमुत्सृज्य मानद ।\nलक्ष्मणं मां च सीतां च प्रजापतिरिवात्मजान् ॥२-३४-२४॥",
        "index": 24,
        "shloka_num": 24
    },
    {
        "text": "प्रतीक्षमाणमव्यग्रमनुज्ञां जगतीपतेः ।\nउवाच राजा सम्प्रेक्ष्य वनवासाय राघवम् ॥२-३४-२५॥",
        "index": 25,
        "shloka_num": 25
    },
    {
        "text": "अहं राघव कैकेय्या वरदानेन मोहितः ।\nअयोध्यायां त्वमेवाद्य भव राजा निगृह्य माम् ॥२-३४-२६॥",
        "index": 26,
        "shloka_num": 26
    },
    {
        "text": "एवमुक्तो नृपतिना रामो धर्मभृतां वरः ।\nप्रत्युवाचाञ्जलिं कृत्वा पितरं वाक्यकोविदः ॥२-३४-२७॥",
        "index": 27,
        "shloka_num": 27
    },
    {
        "text": "भवान् वर्षसहस्राय पृथिव्या नृपते पतिः ।\nअहं त्वरण्ये वत्स्यामि न मे राज्यस्य कांक्षिता ॥२-३४-२८॥",
        "index": 28,
        "shloka_num": 28
    },
    {
        "text": "नव पञ्च च वर्षाणि वनवासे विहृत्य ते ।\nपुनः पादौ ग्रहीष्यामि प्रतिज्ञान्ते नराधिप ॥२-३४-२९॥",
        "index": 29,
        "shloka_num": 29
    },
    {
        "text": "रुदन्नार्तः प्रियं पुत्रं सत्यपाशेन संयुतः ।\nकैकेय्या चोद्यमानस्तु मिथो राजा तमब्रवीत् ॥२-३४-३०॥",
        "index": 30,
        "shloka_num": 30
    },
    {
        "text": "श्रेयसे वृद्धये तात पुनरागमनाय च ।\nगच्छस्वारिष्टमव्यग्रः पन्थानमकुतोभयम् ॥२-३४-३१॥",
        "index": 31,
        "shloka_num": 31
    },
    {
        "text": "न हि सत्यात्मनस्तात धर्माभिमनसस्तव ।\nसंनिवर्तयितुं बुद्धिः शक्यते रघुनन्दन ॥२-३४-३२॥",
        "index": 32,
        "shloka_num": 32
    },
    {
        "text": "अद्य त्विदानीं रजनीं पुत्र मा गच्छ सर्वथा ।\nएकाहं दर्शनेनापि साधु तावच्चराम्यहम् ॥२-३४-३३॥",
        "index": 33,
        "shloka_num": 33
    },
    {
        "text": "मातरं मां च सम्पश्यन् वसेमामद्य शर्वरीम् ।\nतर्पितः सर्वकामैस्त्वं श्वः काल्ये साधयिष्यसि ॥२-३४-३४॥",
        "index": 34,
        "shloka_num": 34
    },
    {
        "text": "दुष्करं क्रियते पुत्र सर्वथा राघव प्रिय ।\nत्वया हि मत्प्रियार्थं तु वनमेवमुपाश्रितम् ॥२-३४-३५॥",
        "index": 35,
        "shloka_num": 35
    },
    {
        "text": "न चैतन्मे प्रियं पुत्र शपे सत्येन राघव ।\nछन्नया चलितस्त्वस्मि स्त्रिया भस्माग्निकल्पया ॥२-३४-३६॥",
        "index": 36,
        "shloka_num": 36
    },
    {
        "text": "वञ्चना या तु लब्धा मे तां त्वं निस्तर्तुमिच्छसि ।\nअनया वृत्तसादिन्या कैकेय्याभिप्रचोदितः ॥२-३४-३७॥",
        "index": 37,
        "shloka_num": 37
    },
    {
        "text": "न चैतदाश्चर्यतमं यत् त्वं ज्येष्ठः सुतो मम ।\nअपानृतकथं पुत्र पितरं कर्तुमिच्छसि ॥२-३४-३८॥",
        "index": 38,
        "shloka_num": 38
    },
    {
        "text": "अथ रामस्तदा श्रुत्वा पितुरार्तस्य भाषितम् ।\nलक्ष्मणेन सह भ्रात्रा दीनो वचनमब्रवीत् ॥२-३४-३९॥",
        "index": 39,
        "shloka_num": 39
    },
    {
        "text": "प्राप्स्यामि यानद्य गुणान् को मे श्वस्तान् प्रदास्यति ।\nअपक्रमणमेवातः सर्वकामैरहं वृणे ॥२-३४-४०॥",
        "index": 40,
        "shloka_num": 40
    },
    {
        "text": "इयं सराष्ट्रा सजना धनधान्यसमाकुला ।\nमया विसृष्टा वसुधा भरताय प्रदीयताम् ॥२-३४-४१॥",
        "index": 41,
        "shloka_num": 41
    },
    {
        "text": "वनवासकृता बुद्धिर्न च मेऽद्य चलिष्यति ।\nयस्तु युद्धे वरो दत्तः कैकेय्यै वरद त्वया ॥२-३४-४२॥",
        "index": 42,
        "shloka_num": 42
    },
    {
        "text": "दीयतां निखिलेनैव सत्यस्त्वं भव पार्थिव ।\nअहं निदेशं भवतो यथोक्तमनुपालयन् ॥२-३४-४३॥",
        "index": 43,
        "shloka_num": 43
    },
    {
        "text": "चतुर्दश समा वत्स्ये वने वनचरैः सह ।\nमा विमर्शो वसुमती भरताय प्रदीयताम् ॥२-३४-४४॥",
        "index": 44,
        "shloka_num": 44
    },
    {
        "text": "नहि मे कांक्षितं राज्यं सुखमात्मनि वा प्रियम् ।\nयथानिदेशं कर्तुं वै तवैव रघुनन्दन ॥२-३४-४५॥",
        "index": 45,
        "shloka_num": 45
    },
    {
        "text": "अपगच्छतु ते दुःखं मा भूर्बाष्पपरिप्लुतः ।\nनहि क्षुभ्यति दुर्धर्षः समुद्रः सरितां पतिः ॥२-३४-४६॥",
        "index": 46,
        "shloka_num": 46
    },
    {
        "text": "नैवाहं राज्यमिच्छामि न सुखं न च मेदिनीम् ।\nनैव सर्वानिमान् कामान् न स्वर्गं न च जीवितुम् ॥२-३४-४७॥",
        "index": 47,
        "shloka_num": 47
    },
    {
        "text": "त्वामहं सत्यमिच्छामि नानृतं पुरुषर्षभ ।\nप्रत्यक्षं तव सत्येन सुकृतेन च ते शपे ॥२-३४-४८॥",
        "index": 48,
        "shloka_num": 48
    },
    {
        "text": "न च शक्यं मया तात स्थातुं क्षणमपि प्रभो ।\nस शोकं धारयस्वेमं नहि मेऽस्ति विपर्ययः ॥२-३४-४९॥",
        "index": 49,
        "shloka_num": 49
    },
    {
        "text": "अर्थितो ह्यस्मि कैकेय्या वनं गच्छेति राघव ।\nमया चोक्तं व्रजामीति तत्सत्यमनुपालये ॥२-३४-५०॥",
        "index": 50,
        "shloka_num": 50
    },
    {
        "text": "मा चोत्कण्ठां कृथा देव वने रंस्यामहे वयम् ।\nप्रशान्तहरिणाकीर्णे नानाशकुनिनादिते ॥२-३४-५१॥",
        "index": 51,
        "shloka_num": 51
    },
    {
        "text": "पिता हि दैवतं तात देवतानामपि स्मृतम् ।\nतस्माद् दैवतमित्येव करिष्यामि पितुर्वचः ॥२-३४-५२॥",
        "index": 52,
        "shloka_num": 52
    },
    {
        "text": "चतुर्दशसु वर्षेषु गतेषु नृपसत्तम ।\nपुनर्द्रक्ष्यसि मां प्राप्तं संतापोऽयं विमुच्यताम् ॥२-३४-५३॥",
        "index": 53,
        "shloka_num": 53
    },
    {
        "text": "येन संस्तम्भनीयोऽयं सर्वो बाष्पकलो जनः ।\nस त्वं पुरुषशार्दूल किमर्थं विक्रियां गतः ॥२-३४-५४॥",
        "index": 54,
        "shloka_num": 54
    },
    {
        "text": "पुरं च राष्ट्रं च मही च केवला मया विसृष्टा भरताय दीयताम् ।\nअहं निदेशं भवतोऽनुपालयन् वनं गमिष्यामि चिराय सेवितुम् ॥२-३४-५५॥",
        "index": 55,
        "shloka_num": 55
    },
    {
        "text": "मया विसृष्टां भरतो महीमिमां सशैलखण्डां सपुरोपकाननाम् ।\nशिवासु सीमास्वनुशास्तु केवलं त्वया यदुक्तं नृपते तथास्तु तत् ॥२-३४-५६॥",
        "index": 56,
        "shloka_num": 56
    },
    {
        "text": "न मे तथा पार्थिव धीयते मनो महत्सु कामेषु न चात्मनः प्रिये ।\nयथा निदेशे तव शिष्टसम्मते व्यपैतु दुःखं तव मत्कृतेऽनघ ॥२-३४-५७॥",
        "index": 57,
        "shloka_num": 57
    },
    {
        "text": "तदद्य नैवानघ राज्यमव्ययं न सर्वकामान् वसुधां न मैथिलीम् ।\nन चिन्तितं त्वामनृतेन योजयन् वृणीय सत्यं व्रतमस्तु ते तथा ॥२-३४-५८॥",
        "index": 58,
        "shloka_num": 58
    },
    {
        "text": "फलानि मूलानि च भक्षयन् वने गिरींश्च पश्यन् सरितः सरांसि च ।\nवनं प्रविश्यैव विचित्रपादपं सुखी भविष्यामि तवास्तु निर्वृतिः ॥२-३४-५९॥",
        "index": 59,
        "shloka_num": 59
    },
    {
        "text": "एवं स राजा व्यसनाभिपन्नस्तापेन दुःखेन च पीड्यमानः ।\nआलिङ्ग्य पुत्रं सुविनष्टसंज्ञो भूमिं गतो नैव चिचेष्ट किंचित् ॥२-३४-६०॥",
        "index": 60,
        "shloka_num": 60
    },
    {
        "text": "देव्यः समस्ता रुरुदुः समेतास्तां वर्जयित्वा नरदेवपत्नीम् ।\nरुदन् सुमन्त्रोऽपि जगाम मूर्च्छां हाहाकृतं तत्र बभूव सर्वम् ॥२-३४-६१॥",
        "index": 61,
        "shloka_num": 61
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दशरथसमाश्वासनम् नाम चतुस्त्रिंशः सर्गः ॥२-३४॥",
        "index": 62,
        "shloka_num": null
    }
]
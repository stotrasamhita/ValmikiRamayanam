[
    {
        "text": "अथ श्रीमद्वाल्मीकीयरामायणे अयोध्याकाण्डे भरद्वाजातिथ्यम् नाम एकनवतितमः सर्गः ॥२-९१॥",
        "index": 0,
        "shloka_num": null
    },
    {
        "text": "कृतबुद्धिं निवासाय तत्रैव स मुनिस्तदा ।\nभरतं कैकयीपुत्रमातिथ्येन न्यमन्त्रयत् ॥२-९१-१॥",
        "index": 1,
        "shloka_num": 1
    },
    {
        "text": "अब्रवीद्भरतस्त्वेनं नन्विदं भवता कृतम् ।\nपाद्यमर्घ्यं तथातिथ्यं वने यदुपपद्यते ॥२-९१-२॥",
        "index": 2,
        "shloka_num": 2
    },
    {
        "text": "अथोवाच भरद्वाजो भरतं प्रहसन्निव ।\nजाने त्वां प्रीतिसंयुक्तं तुष्येस्त्वं येन केनचित् ॥२-९१-३॥",
        "index": 3,
        "shloka_num": 3
    },
    {
        "text": "सेनायास्तु तवैतस्याः कर्तुमिच्छामि भोजनम् ।\nमम प्रीतिर्यथारूपा त्वमर्हो मनुजाधिप ॥२-९१-४॥",
        "index": 4,
        "shloka_num": 4
    },
    {
        "text": "किमर्थं चापि निक्षिप्य दूरे बलमिहागतः ।\nकस्मान्नेहोपयातोसि सबलः पुरुषर्षभ ॥२-९१-५॥",
        "index": 5,
        "shloka_num": 5
    },
    {
        "text": "भरतः प्रत्युवाचेदं प्राञ्जलिस्तं तपोधनम् ।\nससैन्यो नोपयातोऽस्मि भगवन् भगवद्भयात् ॥२-९१-६॥",
        "index": 6,
        "shloka_num": 6
    },
    {
        "text": "राज्ञा च भगवन् नित्यं राजपुत्रेण वा सदा ।\nयत्नतः परिहर्त्तव्या विषयेषु तपस्विनः ॥२-९१-७॥",
        "index": 7,
        "shloka_num": 7
    },
    {
        "text": "वाजिमुख्या मनुष्याश्च मत्ताश्च वरवारणाः ।\nप्रच्छाद्य भगवन् भूमिं महतीमनुयान्ति माम् ॥२-९१-८॥",
        "index": 8,
        "shloka_num": 8
    },
    {
        "text": "ते वृक्षानुदकं भूमिमाश्रमेषूटजांस्तथा ।\nन हिंस्युरिति तेनाहमेक एव समागतः ॥२-९१-९॥",
        "index": 9,
        "shloka_num": 9
    },
    {
        "text": "आनीयतामितः सेनेत्याज्ञप्तः परमर्षिणा ।\nततस्तु चक्रे भरतः सेनायाः समुपागमम् ॥२-९१-१०॥",
        "index": 10,
        "shloka_num": 10
    },
    {
        "text": "अग्निशालां प्रविश्याथ पीत्वापः परिमृज्य च ।\nआतिथ्यस्य क्रियाहेतोर्विश्वकर्माणमाह्वयत् ॥२-९१-११॥",
        "index": 11,
        "shloka_num": 11
    },
    {
        "text": "आह्वये विश्वकर्माणमहं त्वष्टारमेव च ।\nआतिथ्यं कर्तुमिच्छामि तत्र मे संविधीयताम् ॥२-९१-१२॥",
        "index": 12,
        "shloka_num": 12
    },
    {
        "text": "आह्वये लोकपालांस्त्रीन् देवान् शक्रमुखांस्तथा ।\nआतिथ्यं कर्तुमिच्छामि तत्र मे संविधीयताम् ॥२-९१-१३॥",
        "index": 13,
        "shloka_num": 13
    },
    {
        "text": "प्राक्स्रोतसश्च या नद्यः प्रत्यक्स्रोतस एव च ।\nपृथिव्यामन्तरिक्षे च समायान्त्वद्य सर्वशः ॥२-९१-१४॥",
        "index": 14,
        "shloka_num": 14
    },
    {
        "text": "अन्याः स्रवन्तु मैरेयं सुरामन्याः सुनिष्ठिताम् ।\nअपराश्चोदकं शीतमिक्षुकाण्डरसोपमम् ॥२-९१-१५॥",
        "index": 15,
        "shloka_num": 15
    },
    {
        "text": "आह्वये देवगन्धर्वान् विश्वावसुहहाहुहून् ।\nतथैवाप्सरसो देवीर्गन्धर्व्वीश्चापि सर्वशः ॥२-९१-१६॥",
        "index": 16,
        "shloka_num": 16
    },
    {
        "text": "घृताचीमथ विश्वाचीं मिश्रकेशीमलम्बुसाम् ।\nनागदन्तां च हेमां च हिमामद्रिकृतस्थलाम् ॥२-९१-१७॥",
        "index": 17,
        "shloka_num": 17
    },
    {
        "text": "शक्रं याश्चोपतिष्ठन्ति ब्रह्माणं याश्च योषितः ।\nसर्वास्तुम्बुरुणा सार्द्धमाह्वये सपरिच्छदाः ॥२-९१-१८॥",
        "index": 18,
        "shloka_num": 18
    },
    {
        "text": "वनं कुरुषु यद्दिव्यं वासोभूषणपत्ऺत्रवत् ।\nदिव्यनारीफलं शश्वत्तत्कौबेरमिहैतु च ॥२-९१-१९॥",
        "index": 19,
        "shloka_num": 19
    },
    {
        "text": "इह मे भगवान् सोमो विधत्तामन्नमुत्तमम् ।\nभक्ष्यं भोज्यं च चोष्यं च लेह्यं च विविधं बहु ॥२-९१-२०॥",
        "index": 20,
        "shloka_num": 20
    },
    {
        "text": "विचित्राणि च माल्यानि पादपप्रच्युतानि च ।\nसुरादीनि च पेयानि मांसानि विविधानि च ॥२-९१-२१॥",
        "index": 21,
        "shloka_num": 21
    },
    {
        "text": "एवं समाधिना युक्तस्तेजसाऽप्रतिमेन च ।\nशीक्षास्वरसमायुक्तं तपसा चाब्रवीन्मुनिः ॥२-९१-२२॥",
        "index": 22,
        "shloka_num": 22
    },
    {
        "text": "मनसा ध्यायतस्तस्य प्राङ्मुखस्य कृताञ्जलेः ।\nआजग्मुस्तानि सर्वाणि दैवतानि पृथक्पृथक् ॥२-९१-२३॥",
        "index": 23,
        "shloka_num": 23
    },
    {
        "text": "मलयं दर्दुरं चैव ततः स्वेदनुदऽऽनिलः ।\nउपस्पृश्य ववौ युक्त्या सुप्रियात्मा सुखः शिवः ॥२-९१-२४॥",
        "index": 24,
        "shloka_num": 24
    },
    {
        "text": "ततोभ्यवर्तन्त घना दिव्याः कुसुमवृष्टयः ।\nदिव्यदुन्दुभिघोषश्च दिक्षु सर्वासु शुश्रुवे ॥२-९१-२५॥",
        "index": 25,
        "shloka_num": 25
    },
    {
        "text": "प्रववुश्चोत्तमा वाताननृतुश्चाप्सरोगणाः ।\nप्रजगुर्देवगन्धर्वा वीणाः प्रमुमुचुः स्वरान् ॥२-९१-२६॥",
        "index": 26,
        "shloka_num": 26
    },
    {
        "text": "स शब्दो द्यां च भूमिं च प्राणिनां श्रवणानि च ।\nविवेशोऺच्चारितः श्लक्ष्णः समो लयगुणान्वितः ॥२-९१-२७॥",
        "index": 27,
        "shloka_num": 27
    },
    {
        "text": "तस्मिन्नुपरते शब्दे दिव्ये श्रोतृत्रसुखे नृणाम् ।\nददर्श भारतं सैन्यं विधानं विश्वकर्मणः ॥२-९१-२८॥",
        "index": 28,
        "shloka_num": 28
    },
    {
        "text": "बभूव हि समा भूमिः समन्तात्पञ्चयोजना ।\nशाद्वलैर्बहुभिश्छन्ना नीलवैडूर्य्यसन्निभैः ॥२-९१-२९॥",
        "index": 29,
        "shloka_num": 29
    },
    {
        "text": "तस्मिन् बिल्वाः कपित्थाश्च पनसा बीजपूरकाः ।\nआमलक्यो बभूवुश्च चूताश्च फलभूषणाः ॥२-९१-३०॥",
        "index": 30,
        "shloka_num": 30
    },
    {
        "text": "उत्तरेभ्यः कुरुभ्यश्च वनं दिव्योपभोगवत् ।\nआजगाम नदी दिव्या तीजैर्बहुभिर्वृता ॥२-९१-३१॥",
        "index": 31,
        "shloka_num": 31
    },
    {
        "text": "चतुःशालानि शुभ्राणि शालाश्च गजवाजिनाम् ।\nहर्म्यप्रासादसम्बाधास्तोरणानि शुभानि च ॥२-९१-३२॥",
        "index": 32,
        "shloka_num": 32
    },
    {
        "text": "सितमेघनिभं चापि राजवेश्मसु तोरणम् ।\nदिव्यमाल्यकृताकारं दिव्यगन्धसमुक्षितम् ॥२-९१-३३॥",
        "index": 33,
        "shloka_num": 33
    },
    {
        "text": "चतुरश्रमसम्बाधं शयनासनयानवत् ।\nदिव्यैः सर्वरसैर्युक्तं दिव्यभोजनवस्त्रवत् ।\nउपकल्पितसर्वान्नं धौतनिर्मलभाजनम् ॥२-९१-३४॥",
        "index": 34,
        "shloka_num": 34
    },
    {
        "text": "क्लृप्तसर्वासनं श्रीमत् स्वास्तीर्णशयनोत्तमम् ।\nप्रविवेश महाबाहुरनुज्ञातो महर्षिणा ।\nवेश्म तद्रत्नसम्पूर्णं भरतः केकयीसुतः ॥२-९१-३५॥",
        "index": 35,
        "shloka_num": 35
    },
    {
        "text": "अनुजग्मुश्च तं सर्वे मन्त्रिणः सपुरोहिताः ।\nबभूवुश्च मुदा युक्ता दृष्ट्वा तं वेश्मसंविधिम् ॥२-९१-३६॥",
        "index": 36,
        "shloka_num": 36
    },
    {
        "text": "तत्र राजासनं दिव्यं व्यजनं छत्रमेव च ।\nभरतो मन्त्रिभिः सार्द्धमभ्यवर्त्तत राजवत् ॥२-९१-३७॥",
        "index": 37,
        "shloka_num": 37
    },
    {
        "text": "आसनं पूजयामास रामायाभिप्रणम्य च ।\nवालव्यजनमादाय न्यषीदत् सचिवासने ॥२-९१-३८॥",
        "index": 38,
        "shloka_num": 38
    },
    {
        "text": "आनुपूर्व्यानिषेदुश्च सर्वे मन्त्रिपुरोहिताः ।\nततः सेनापतिः पश्चात् प्रशास्ता च निषेदतुः ॥२-९१-३९॥",
        "index": 39,
        "shloka_num": 39
    },
    {
        "text": "ततस्तत्र मुहूर्त्तेन नद्यः पायसकर्दमाः ।\nउपातिष्ठन्त भरतं भरद्वाजस्य शासनात् ॥२-९१-४०॥",
        "index": 40,
        "shloka_num": 40
    },
    {
        "text": "तासामुभयतःकूलं पाण्डुमृत्तिकलेपनाः ।\nरम्याश्चावसथा दिव्या ब्रह्मणस्तु प्रसादजाः ॥२-९१-४१॥",
        "index": 41,
        "shloka_num": 41
    },
    {
        "text": "तेनैव च मुहूर्त्तेन दिव्याभरणभूषिताः ।\nआगुर्विंशतिसाहस्रा ब्रह्मणा प्रहिताः स्त्रियः ॥२-९१-४२॥",
        "index": 42,
        "shloka_num": 42
    },
    {
        "text": "सुवर्णमणिमुक्तेन प्रवालेन च शोभिताः ।\nआगुर्विंशतिसाहस्राः कुबेरप्रहिताः स्त्रियः ॥२-९१-४३॥",
        "index": 43,
        "shloka_num": 43
    },
    {
        "text": "याभिर्गृहीतपुरुषः सोन्माद इव लक्ष्यते ।\nआगुर्विंशतिसाहस्रा नन्दनादप्सरोगणाः ॥२-९१-४४॥",
        "index": 44,
        "shloka_num": 44
    },
    {
        "text": "नारदस्तुम्बुरुर्गोपः प्रवराः सूर्य्यवर्चसः ।\nएते गन्धर्वराजानो भरतस्याग्रतो जगुः ॥२-९१-४५॥",
        "index": 45,
        "shloka_num": 45
    },
    {
        "text": "अलम्बुसा मिश्रकेशी पुण्डरीकाथ वामना ।\nउपानृत्यंस्तु भरत भरद्वाजस्य शासनात् ॥२-९१-४६॥",
        "index": 46,
        "shloka_num": 46
    },
    {
        "text": "यानि माल्यानि देवेषु यानि चैत्ररथे वने ।\nप्रयागे तान्यदृश्यन्त भरद्वाजस्य तेजसा ॥२-९१-४७॥",
        "index": 47,
        "shloka_num": 47
    },
    {
        "text": "बिल्वा मार्दङ्गिका आसन् शम्याग्राहा विभीतकाः ।\nअश्वत्थानर्त्तकाश्चासन् भरद्वाजस्य शासनात् ॥२-९१-४८॥",
        "index": 48,
        "shloka_num": 48
    },
    {
        "text": "ततः सरलतालाश्च तिलका नक्तमालकाः ।\nप्रहृष्टास्तत्र सम्पेतुः कुब्जा भूत्वाथ वामनाः ॥२-९१-४९॥",
        "index": 49,
        "shloka_num": 49
    },
    {
        "text": "शिंशुपामलकीजम्ब्वो याश्चान्याः काननेषु ताः ।\nमालती मल्लिका जातिर्याश्चान्याः कानने लताः ॥२-९१-५०॥",
        "index": 50,
        "shloka_num": 50
    },
    {
        "text": "प्रमदाविग्रहं कृत्वा भरद्वाजाश्रमेऽवदन् ।\nसुराः सुरापाः पिबत पायसं च बुभुक्षिताः ।\nमांसानि च सुमेध्यानि भक्ष्यन्तां यावदिच्छथ ॥२-९१-५१॥",
        "index": 51,
        "shloka_num": 51
    },
    {
        "text": "उच्छाद्य स्नापयन्ति स्म नदीतीरेषु वल्गुषु ।\nअप्येकमेकं पुरुषं प्रमदाः सप्त चाष्ट च ॥२-९१-५२॥",
        "index": 52,
        "shloka_num": 52
    },
    {
        "text": "संवाहन्त्यः समापेतुर्नार्यो रुचिरलोचनाः ।\nपरिमृज्य तथान्योन्यं पाययन्ति वराङ्गनाः ॥२-९१-५३॥",
        "index": 53,
        "shloka_num": 53
    },
    {
        "text": "हयान् गजान् खरानुष्ट्रांस्तथैव सुरभेः सुतान् ।\nअभोजयन् वाहनपास्तेषां भोज्यं यथाविधि ॥२-९१-५४॥",
        "index": 54,
        "shloka_num": 54
    },
    {
        "text": "इक्षूंश्च मधुलाजांश्च भोजयन्ति स्म वाहनान् ।\nइक्ष्वाकुवरयोधानां चोदयन्तो महाबलाः ॥२-९१-५५॥",
        "index": 55,
        "shloka_num": 55
    },
    {
        "text": "नाश्वबन्धोऽश्वमाजानान्न गजं कुञ्जरग्रहः ।\nमत्तप्रमत्तमुदिता नमूः सा तत्र सम्बभौ ॥२-९१-५६॥",
        "index": 56,
        "shloka_num": 56
    },
    {
        "text": "तर्पिताः सर्वकामैस्ते रक्तचन्दनरूषिताः ।\nअप्सरोगणसंयुक्ताः सैन्या वाचमुदैरयन् ॥२-९१-५७॥",
        "index": 57,
        "shloka_num": 57
    },
    {
        "text": "नैवायोध्यां गमिष्यामो न गमिष्याम दण्डकान् ।\nकुशलं भरतस्यास्तु रामस्यास्तु तथा सुखम् ॥२-९१-५८॥",
        "index": 58,
        "shloka_num": 58
    },
    {
        "text": "इति पादातयोधाश्च हस्त्यश्वारोह बन्धकाः ।\nअनाथास्तं विधिं लब्ध्वा वाचमेतामुदैरयन् ॥२-९१-५९॥",
        "index": 59,
        "shloka_num": 59
    },
    {
        "text": "सम्प्रहृष्टा विनेदुस्ते नरास्तत्र सहस्रशः ।\nभरतस्यानुयातारः स्वर्गोयमिति चाब्रुवन् ॥२-९१-६०॥",
        "index": 60,
        "shloka_num": 60
    },
    {
        "text": "नृत्यन्ति स्म हसन्ति स्म गायन्ति स्म च सैनिकाः ।\nसमन्तात् परिधावन्ति माल्योपेताः सहस्रशः ॥२-९१-६१॥",
        "index": 61,
        "shloka_num": 61
    },
    {
        "text": "ततो भुक्तवतां तेषां तदन्नममृतोपमम् ।\nदिव्यानुद्वीक्ष्य भक्ष्यांस्तानभवद्भक्षणे मतिः ॥२-९१-६२॥",
        "index": 62,
        "shloka_num": 62
    },
    {
        "text": "प्रेष्याश्चेष्ट्यश्च वध्वश्च बलस्थाश्च सहस्रशः ।\nबभूवुस्ऺते भृशं दृप्ताः सर्वे चाहतवाससः ॥२-९१-६३॥",
        "index": 63,
        "shloka_num": 63
    },
    {
        "text": "कुञ्जराश्च खरोष्ट्राश्च गोश्वाश्च मृगपक्षिणः ।\nबभूवुः सुभृतास्तत्र नान्यो ह्यन्यमकल्पयत् ॥२-९१-६४॥",
        "index": 64,
        "shloka_num": 64
    },
    {
        "text": "नाशुक्लवासास्तत्रासीत् क्षुधितो मलिनोऽपि वा ।\nरजसा ध्वस्तकेशो वा नरः कश्चिददृश्यत ॥२-९१-६५॥",
        "index": 65,
        "shloka_num": 65
    },
    {
        "text": "आजैश्चापि च वाराहैर्निष्ठानवरसञ्चयैः ।\nफलनिर्यूहसंसिद्धैः सूपैर्गन्धरसान्वितैः ॥२-९१-६६॥",
        "index": 66,
        "shloka_num": 66
    },
    {
        "text": "पुष्पध्वजवतीः पूर्णाः शुक्लस्यान्नस्य चाभितः ।\nददृशुर्विस्मितास्तत्र नरा लौहीः सहस्रशः ॥२-९१-६७॥",
        "index": 67,
        "shloka_num": 67
    },
    {
        "text": "बभूवुर्वनपार्श्वेषु कूपाः पायसकर्दमाः ।\nताश्च कामदुघा गावो द्रुमाश्चासन् मधुस्रुतः ॥२-९१-६८॥",
        "index": 68,
        "shloka_num": 68
    },
    {
        "text": "वाप्यो मैरेयपूर्णाश्च मृष्टमांसचयैर्वृताः ।\nप्रतप्तपिठरैश्चापि मार्गमायूरकौक्कुटैः ॥२-९१-६९॥",
        "index": 69,
        "shloka_num": 69
    },
    {
        "text": "पात्रीणां च सहस्राणि स्थालीनां नियुतानि च ।\nन्यर्बुदानि च पात्राणि शातकुम्भमयानि च ॥२-९१-७०॥",
        "index": 70,
        "shloka_num": 70
    },
    {
        "text": "स्थाल्यः कुम्भ्यः करम्भ्यश्च दधिपूर्णाः सुसंस्कृताः ।\nयौवनस्थस्य गौरस्य कपित्थस्य सुगन्धिनः ॥२-९१-७१॥",
        "index": 71,
        "shloka_num": 71
    },
    {
        "text": "ह्रदाः पूर्णा रसालस्य दघ्नः श्वेतस्य चापरे ।\nबभूवुः पायसस्यान्ये शर्करायाश्च सञ्चयाः ॥२-९१-७२॥",
        "index": 72,
        "shloka_num": 72
    },
    {
        "text": "कल्कांश्चूर्णकषायांश्च स्नानानि विविधानि च ।\nददृशुर्भाजनस्थानि तीर्थेषु सरितां नराः ॥२-९१-७३॥",
        "index": 73,
        "shloka_num": 73
    },
    {
        "text": "शुक्लानंशुमतश्चापि दन्तधावनसञ्चयान् ।\nशुक्लांश्चन्दनकल्कांश्च समुद्गेष्ववतिष्ठतः ॥२-९१-७४॥",
        "index": 74,
        "shloka_num": 74
    },
    {
        "text": "दर्पणान् परिमृष्टांश्च वाससां चापि सञ्चयान् ।\nपादुकोपानहश्चैव युग्मानि च सहस्रशः ॥२-९१-७५॥",
        "index": 75,
        "shloka_num": 75
    },
    {
        "text": "आञ्जनीः कङ्कतान् कूर्चान् शस्त्राणि च धनूंषि च ।\nमर्मत्राणानि चित्राणि शयनान्यासनानि च ॥२-९१-७६॥",
        "index": 76,
        "shloka_num": 76
    },
    {
        "text": "प्रतिपानह्रदान् पूर्णान् खरोष्ट्रगजवाजिनाम् ।\nअवगाह्य सुतीर्थांश्च ह्रदान् सोत्पलपुष्करान् ॥२-९१-७७॥",
        "index": 77,
        "shloka_num": 77
    },
    {
        "text": "आकाशवर्णप्रतिमान् स्वच्छतोयान् सुखप्लवान् ।\nनीलवैडूर्य्यवर्णांश्च मृदून् यवससञ्चयान् ॥२-९१-७८॥",
        "index": 78,
        "shloka_num": 78
    },
    {
        "text": "निर्वापार्थान् पशूनां ते ददृशुस्तत्र सर्वशः ॥२-९१-७९॥",
        "index": 79,
        "shloka_num": 79
    },
    {
        "text": "व्यस्मयन्त मनुष्यास्ते स्वप्नकल्पं तदद्भुतम् ।\nदृष्ट्वातिथ्यं कृतं तादृक् भरतस्य महर्षिणा ॥२-९१-८०॥",
        "index": 80,
        "shloka_num": 80
    },
    {
        "text": "इत्येवं रममाणानां देवानामिव नन्दने ।\nभरद्वाजाश्रमे रम्ये सा रात्रिर्व्यत्यवर्त्तत ॥२-९१-८१॥",
        "index": 81,
        "shloka_num": 81
    },
    {
        "text": "प्रतिजग्मुश्च ता नद्यो गन्धर्वाश्च यथागतम् ।\nभरद्वाजमनुज्ञाप्य ताश्च सर्वा वराङ्गनाः ॥२-९१-८२॥",
        "index": 82,
        "shloka_num": 82
    },
    {
        "text": "तथैव मत्ता मदिरोत्कटा नरास्तथैव दिव्यागुरुचन्दनोक्षिताः ।\nतथैव दिव्या विविधाः स्रगुत्तमाः पृथक् प्रकीर्णा मनुजैः प्रमर्दिताः ॥२-९१-८३॥",
        "index": 83,
        "shloka_num": 83
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे भरद्वाजातिथ्यम् नाम एकनवतितमः सर्गः ॥२-९१॥",
        "index": 84,
        "shloka_num": null
    }
]
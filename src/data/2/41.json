[
    {
        "text": "अथ श्रीमद्वाल्मीकीयरामायणे अयोध्याकाण्डे नगरसंक्षोभः नाम एकचत्वारिंशः सर्गः ॥२-४१॥",
        "index": 0,
        "shloka_num": null
    },
    {
        "text": "तस्मिंस्तु पुरुषव्याघ्रे निष्क्रामति कृताञ्जलौ ।\nआर्तशब्दो हि संजज्ञे स्त्रीणामन्तःपुरे महान् ॥२-४१-१॥",
        "index": 1,
        "shloka_num": 1
    },
    {
        "text": "अनाथस्य जनस्यास्य दुर्बलस्य तपस्विनः ।\nयो गतिः शरणं चासीत् स नाथः क्व नु गच्छति ॥२-४१-२॥",
        "index": 2,
        "shloka_num": 2
    },
    {
        "text": "न क्रुध्यत्यभिशस्तोऽपि क्रोधनीयानि वर्जयन् ।\nक्रुद्धान् प्रसादयन् सर्वान् समदुःखः क्व गच्छति ॥२-४१-३॥",
        "index": 3,
        "shloka_num": 3
    },
    {
        "text": "कौसल्यायां महातेजा यथा मातरि वर्तते ।\nतथा यो वर्ततेऽस्मासु महात्मा क्व नु गच्छति ॥२-४१-४॥",
        "index": 4,
        "shloka_num": 4
    },
    {
        "text": "कैकेय्या क्लिश्यमानेन राज्ञा संचोदितो वनम् ।\nपरित्राता जनस्यास्य जगतः क्व नु गच्छति ॥२-४१-५॥",
        "index": 5,
        "shloka_num": 5
    },
    {
        "text": "अहो निश्चेतनो राजा जीवलोकस्य संक्षयम् ।\nधर्म्यं सत्यव्रतं रामं वनवासे प्रवत्स्यति ॥२-४१-६॥",
        "index": 6,
        "shloka_num": 6
    },
    {
        "text": "इति सर्वा महिष्यस्ता विवत्सा इव धेनवः ।\nरुरुदुश्चैव दुःखार्ताः सस्वरं च विचुक्रुशुः ॥२-४१-७॥",
        "index": 7,
        "shloka_num": 7
    },
    {
        "text": "स तमन्तःपुरे घोरमार्तशब्दं महीपतिः ।\nपुत्रशोकाभिसंतप्तः श्रुत्वा चासीत् सुदुःखितः ॥२-४१-८॥",
        "index": 8,
        "shloka_num": 8
    },
    {
        "text": "नाग्निहोत्राण्यहूयन्त नापचन् गृहमेधिनः ।\nअकुर्वन् न प्रजाः कार्यं सूर्यश्चान्तरधीयत ॥२-४१-९॥",
        "index": 9,
        "shloka_num": 9
    },
    {
        "text": "व्यसृजन् कवलान् नागा गावो वत्सान् न पाययन् ।\nपुत्रां प्रथमजं लब्ध्वा जननी नाभ्यनन्दत ॥२-४१-१०॥",
        "index": 10,
        "shloka_num": 10
    },
    {
        "text": "त्रिशङ्कुर्लोहिताङ्गश्च बृहस्पतिबुधावपि ।\nदारुणाः सोममभ्येत्य ग्रहाः सर्वे व्यवस्थिताः ॥२-४१-११॥",
        "index": 11,
        "shloka_num": 11
    },
    {
        "text": "नक्षत्राणि गतार्चींषि ग्रहाश्च गततेजसः ।\nविशाखाश्च सधूमाश्च नभसि प्रचकाशिरे ॥२-४१-१२॥",
        "index": 12,
        "shloka_num": 12
    },
    {
        "text": "कालिकानिलवेगेन महोदधिरिवोत्थितः ।\nरामे वनं प्रव्रजिते नगरं प्रचचाल तत् ॥२-४१-१३॥",
        "index": 13,
        "shloka_num": 13
    },
    {
        "text": "दिशः पर्याकुलाः सर्वास्तिमिरेणेव संवृताः ।\nन ग्रहो नापि नक्षत्रं प्रचकाशे न किंचन ॥२-४१-१४॥",
        "index": 14,
        "shloka_num": 14
    },
    {
        "text": "अकस्मान्नागरः सर्वो जनो दैन्यमुपागमत् ।\nआहारे वा विहारे वा न कश्चिदकरोन्मनः ॥२-४१-१५॥",
        "index": 15,
        "shloka_num": 15
    },
    {
        "text": "शोकपर्यायसंतप्तः सततं दीर्घमुच्छ्वसन् ।\nअयोध्यायां जनः सर्वश्चुक्रोश जगतीपतिम् ॥२-४१-१६॥",
        "index": 16,
        "shloka_num": 16
    },
    {
        "text": "बाष्पपर्याकुलमुखो राजमार्गगतो जनः ।\nन हृष्टो लभ्यते कश्चित् सर्वः शोकपरायणः ॥२-४१-१७॥",
        "index": 17,
        "shloka_num": 17
    },
    {
        "text": "न वाति पवनः शीतो न शशी सौम्यदर्शनः ।\nन सूर्यस्तपते लोकं सर्वं पर्याकुलं जगत् ॥२-४१-१८॥",
        "index": 18,
        "shloka_num": 18
    },
    {
        "text": "अनर्थिनः सुताः स्त्रीणां भर्तारो भ्रातरस्तथा ।\nसर्वे सर्वं परित्यज्य राममेवान्वचिन्तयन् ॥२-४१-१९॥",
        "index": 19,
        "shloka_num": 19
    },
    {
        "text": "ये तु रामस्य सुहृदः सर्वे ते मूढचेतसः ।\nशोकभारेण चाक्रान्ताः शयनं नैव भेजिरे ॥२-४१-२०॥",
        "index": 20,
        "shloka_num": 20
    },
    {
        "text": "ततस्त्वयोध्या रहिता महात्मना पुरन्दरेणेव मही सपर्वता ।\nचचाल घोरं भयशोकदीपिता सनागयोधाश्वगणा ननाद च ॥२-४१-२१॥",
        "index": 21,
        "shloka_num": 21
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे नगरसंक्षोभः नाम एकचत्वारिंशः सर्गः ॥२-४१॥",
        "index": 22,
        "shloka_num": null
    }
]
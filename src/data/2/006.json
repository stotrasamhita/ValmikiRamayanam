[
    {
        "text": "अथ श्रीमद्वाल्मीकीयरामायणे अयोध्याकाण्डे पौरोत्सेकः नाम षष्ठः सर्गः ॥२-६॥",
        "index": 0,
        "shloka_num": null
    },
    {
        "text": "गते पुरोहिते रामः स्नातो नियतमानसः ।\nसह पत्न्या विशालाक्ष्या नारायणमुपागमत् ॥२-६-१॥",
        "index": 1,
        "shloka_num": 1
    },
    {
        "text": "प्रगृह्य शिरसा पात्रीं हविषो विधिवत् ततः ।\nमहते दैवतायाज्यं जुहाव ज्वलितानले ॥२-६-२॥",
        "index": 2,
        "shloka_num": 2
    },
    {
        "text": "शेषं च हविषस्तस्य प्राश्याशास्यात्मनः प्रियम् ।\nध्यायन्नारायणं देवं स्वास्तीर्णे कुशसंस्तरे ॥२-६-३॥",
        "index": 3,
        "shloka_num": 3
    },
    {
        "text": "वाग्यतः सह वैदेह्या भूत्वा नियतमानसः ।\nश्रीमत्यायतने विष्णोः शिश्ये नरवरात्मजः ॥२-६-४॥",
        "index": 4,
        "shloka_num": 4
    },
    {
        "text": "एकयामावशिष्टायां रात्र्यां प्रतिविबुध्य सः ।\nअलंकारविधिं सम्यक् कारयामास वेश्मनः ॥२-६-५॥",
        "index": 5,
        "shloka_num": 5
    },
    {
        "text": "तत्र शृण्वन् सुखा वाचः सूतमागधवन्दिनाम् ।\nपूर्वां संध्यामुपासीनो जजाप सुसमाहितः ॥२-६-६॥",
        "index": 6,
        "shloka_num": 6
    },
    {
        "text": "तुष्टाव प्रणतश्चैव शिरसा मधुसूदनम् ।\nविमलक्षौमसंवीतो वाचयामास स द्विजान् ॥२-६-७॥",
        "index": 7,
        "shloka_num": 7
    },
    {
        "text": "तेषां पुण्याहघोषोऽथ गम्भीरमधुरस्तथा ।\nअयोध्यां पूरयामास तूर्यघोषानुनादितः ॥२-६-८॥",
        "index": 8,
        "shloka_num": 8
    },
    {
        "text": "कृतोपवासं तु तदा वैदेह्या सह राघवम् ।\nअयोध्यानिलयः श्रुत्वा सर्वः प्रमुदितो जनः ॥२-६-९॥",
        "index": 9,
        "shloka_num": 9
    },
    {
        "text": "ततः पौरजनः सर्वः श्रुत्वा रामाभिषेचनम् ।\nप्रभातां रजनीं दृष्ट्वा चक्रे शोभयितुं पुरीम् ॥२-६-१०॥",
        "index": 10,
        "shloka_num": 10
    },
    {
        "text": "सिताभ्रशिखराभेषु देवतायतनेषु च ।\nचतुष्पथेषु रथ्यासु चैत्येष्वट्टालकेषु च ॥२-६-११॥",
        "index": 11,
        "shloka_num": 11
    },
    {
        "text": "नानापण्यसमृद्धेषु वणिजामापणेषु च ।\nकुटुम्बिनां समृद्धेषु श्रीमत्सु भवनेषु च ॥२-६-१२॥",
        "index": 12,
        "shloka_num": 12
    },
    {
        "text": "सभासु चैव सर्वासु वृक्षेष्वालक्षितेषु च ।\nध्वजाः समुच्छ्रिताः साधु पताकाश्चाभवंस्तथा ॥२-६-१३॥",
        "index": 13,
        "shloka_num": 13
    },
    {
        "text": "नटनर्तकसङ्घानां गायकानां च गायताम् ।\nमनःकर्णसुखा वाचः शुश्राव जनता ततः ॥२-६-१४॥",
        "index": 14,
        "shloka_num": 14
    },
    {
        "text": "रामाभिषेकयुक्ताश्च कथाश्चक्रुर्मिथो जनाः ।\nरामाभिषेके सम्प्राप्ते चत्वरेषु गृहेषु च ॥२-६-१५॥",
        "index": 15,
        "shloka_num": 15
    },
    {
        "text": "बाला अपि क्रीडमाना गृहद्वारेषु सङ्घशः ।\nरामाभिषवसंयुक्ताश्चक्रुरेव कथा मिथः ॥२-६-१६॥",
        "index": 16,
        "shloka_num": 16
    },
    {
        "text": "कृतपुष्पोपहारश्च धूपगन्धाधिवासितः ।\nराजमार्गः कृतः श्रीमान् पौरै रामाभिषेचने ॥२-६-१७॥",
        "index": 17,
        "shloka_num": 17
    },
    {
        "text": "प्रकाशकरणार्थं च निशागमनशङ्कया ।\nदीपवृक्षांस्तथा चक्रुरनुरथ्यासु सर्वशः ॥२-६-१८॥",
        "index": 18,
        "shloka_num": 18
    },
    {
        "text": "अलंकारं पुरस्यैवं कृत्वा तत् पुरवासिनः ।\nआकांक्षमाणा रामस्य यौवराज्याभिषेचनम् ॥२-६-१९॥",
        "index": 19,
        "shloka_num": 19
    },
    {
        "text": "समेत्य सङ्घशः सर्वे चत्वरेषु सभासु च ।\nकथयन्तो मिथस्तत्र प्रशशंसुर्जनाधिपम् ॥२-६-२०॥",
        "index": 20,
        "shloka_num": 20
    },
    {
        "text": "अहो महात्मा राजायमिक्ष्वाकुकुलनन्दनः ।\nज्ञात्वा वृद्धं स्वमात्मानं रामं राज्येऽभिषेक्ष्यति ॥२-६-२१॥",
        "index": 21,
        "shloka_num": 21
    },
    {
        "text": "सर्वे ह्यनुगृहीताः स्म यन्नो रामो महीपतिः ।\nचिराय भविता गोप्ता दृष्टलोकपरावरः ॥२-६-२२॥",
        "index": 22,
        "shloka_num": 22
    },
    {
        "text": "अनुद्धतमना विद्वान् धर्मात्मा भ्रातृवत्सलः ।\nयथा च भ्रातृषु स्निग्धस्तथास्मास्वपि राघवः ॥२-६-२३॥",
        "index": 23,
        "shloka_num": 23
    },
    {
        "text": "चिरं जीवतु धर्मात्मा राजा दशरथोऽनघः ।\nयत्प्रसादेनाभिषिक्तं रामं द्रक्ष्यामहे वयम् ॥२-६-२४॥",
        "index": 24,
        "shloka_num": 24
    },
    {
        "text": "एवंविधं कथयतां पौराणां शुश्रुवुः परे ।\nदिग्भ्यो विश्रुतवृत्तान्ताः प्राप्ता जानपदा जनाः ॥२-६-२५॥",
        "index": 25,
        "shloka_num": 25
    },
    {
        "text": "ते तु दिग्भ्यः पुरीं प्राप्ता द्रष्टुं रामाभिषेचनम् ।\nरामस्य पूरयामासुः पुरीं जानपदा जनाः ॥२-६-२६॥",
        "index": 26,
        "shloka_num": 26
    },
    {
        "text": "जनौघैस्तैर्विसर्पद्भिः शुश्रुवे तत्र निःस्वनः ।\nपर्वसूदीर्णवेगस्य सागरस्येव निःस्वनः ॥२-६-२७॥",
        "index": 27,
        "shloka_num": 27
    },
    {
        "text": "ततस्तदिन्द्रक्षयसंनिभं पुरं दिदृक्षुभिर्जानपदैरुपाहितैः ।\nसमन्ततः सस्वनमाकुलं बभौ समुद्रयादोभिरिवार्णवोदकम् ॥२-६-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पौरोत्सेकः नाम षष्ठः सर्गः ॥२-६॥",
        "index": 29,
        "shloka_num": null
    }
]
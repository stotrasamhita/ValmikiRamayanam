[
    {
        "text": "अथ श्रीमद्वाल्मीकीयरामायणे अयोध्याकाण्डे सुमन्त्रप्रेषणम् नाम पञ्चदशः सर्गः ॥२-१५॥",
        "index": 0,
        "shloka_num": null
    },
    {
        "text": "ते तु तां रजनीमुष्य ब्राह्मणा वेदपारगाः ।\nउपतस्थुरुपस्थानं सह राजपुरोहिताः ॥२-१५-१॥",
        "index": 1,
        "shloka_num": 1
    },
    {
        "text": "अमात्या बलमुख्याश्च मुख्या ये निगमस्य च ।\nराघवस्याभिषेकार्थे प्रीयमाणाः सुसंगताः ॥२-१५-२॥",
        "index": 2,
        "shloka_num": 2
    },
    {
        "text": "उदिते विमले सूर्ये पुष्ये चाभ्यागतेऽहनि ।\nलग्ने कर्कटके प्राप्ते जन्म रामस्य च स्थिते ॥२-१५-३॥",
        "index": 3,
        "shloka_num": 3
    },
    {
        "text": "अभिषेकाय रामस्य द्विजेन्द्रैरुपकल्पितम् ।\nकाञ्चना जलकुम्भाश्च भद्रपीठं स्वलंकृतम् ॥२-१५-४॥",
        "index": 4,
        "shloka_num": 4
    },
    {
        "text": "रथश्च सम्यगास्तीर्णो भास्वता व्याघ्रचर्मणा ।\nगङ्गायमुनयोः पुण्यात् संगमादाहृतं जलम् ॥२-१५-५॥",
        "index": 5,
        "shloka_num": 5
    },
    {
        "text": "याश्चान्याः सरितः पुण्या ह्रदाः कूपाः सरांसि च ।\nप्राग्वहाश्चोर्ध्ववाहाश्च तिर्यग्वाहाश्च क्षीरिणः ॥२-१५-६॥",
        "index": 6,
        "shloka_num": 6
    },
    {
        "text": "ताभ्यश्चैवाहृतं तोयं समुद्रेभ्यश्च सर्वशः ।\nक्षौद्रं दधि घृतं लाजा दर्भाः सुमनसः पयः ॥२-१५-७॥",
        "index": 7,
        "shloka_num": 7
    },
    {
        "text": "अष्टौ च कन्या रुचिरा मत्तश्च वरवारणः ।\nसजलाः क्षीरिभिश्छन्ना घटाः काञ्चनराजताः ॥२-१५-८॥",
        "index": 8,
        "shloka_num": 8
    },
    {
        "text": "पद्मोत्पलयुता भान्ति पूर्णाः परमवारिणा ।\nचन्द्रांशुविकचप्रख्यं पाण्डुरं रत्नभूषितम् ॥२-१५-९॥",
        "index": 9,
        "shloka_num": 9
    },
    {
        "text": "सज्जं तिष्ठति रामस्य वालव्यजनमुत्तमम् ।\nचन्द्रमण्डलसंकाशमातपत्रं च पाण्डुरम् ॥२-१५-१०॥",
        "index": 10,
        "shloka_num": 10
    },
    {
        "text": "सज्जं द्युतिकरं श्रीमदभिषेकपुरस्सरम् ।\nपाण्डुरश्च वृषः सज्जः पाण्डुराश्वश्च संस्थितः ॥२-१५-११॥",
        "index": 11,
        "shloka_num": 11
    },
    {
        "text": "वादित्राणि च सर्वाणि वन्दिनश्च तथापरे ।\nइक्ष्वाकूणां यथा राज्ये सम्भ्रियेताभिषेचनम् ॥२-१५-१२॥",
        "index": 12,
        "shloka_num": 12
    },
    {
        "text": "तथाजातीयमादाय राजपुत्राभिषेचनम् ।\nते राजवचनात् तत्र समवेता महीपतिम् ॥२-१५-१३॥",
        "index": 13,
        "shloka_num": 13
    },
    {
        "text": "अपश्यन्तोऽब्रुवन् को नु राज्ञो नः प्रतिवेदयेत् ।\nन पश्यामश्च राजानमुदितश्च दिवाकरः ॥२-१५-१४॥",
        "index": 14,
        "shloka_num": 14
    },
    {
        "text": "यौवराज्याभिषेकश्च सज्जो रामस्य धीमतः ।\nइति तेषु ब्रुवाणेषु सर्वांस्तांश्च महीपतीन् ॥२-१५-१५॥",
        "index": 15,
        "shloka_num": 15
    },
    {
        "text": "अब्रवीत् तानिदं वाक्यं सुमन्त्रो राजसत्कृतः ।\nरामं राज्ञो नियोगेन त्वरया प्रस्थितो ह्यहम् ॥२-१५-१६॥",
        "index": 16,
        "shloka_num": 16
    },
    {
        "text": "पूज्या राज्ञो भवन्तश्च रामस्य तु विशेषतः ।\nअयं पृच्छामि वचनात् सुखमायुष्मतामहम् ॥२-१५-१७॥",
        "index": 17,
        "shloka_num": 17
    },
    {
        "text": "राज्ञः सम्प्रतिबुद्धस्य चानागमनकारणम् ।\nइत्युक्त्वान्तःपुरद्वारमाजगाम पुराणवित् ॥२-१५-१८॥",
        "index": 18,
        "shloka_num": 18
    },
    {
        "text": "सदा सक्तं च तद् वेश्म सुमन्त्रः प्रविवेश ह ।\nतुष्टावास्य तदा वंशं प्रविश्य स विशाम्पतेः ॥२-१५-१९॥",
        "index": 19,
        "shloka_num": 19
    },
    {
        "text": "शयनीयं नरेन्द्रस्य तदासाद्य व्यतिष्ठत ।\nसोऽत्यासाद्य तु तद् वेश्म तिरस्करणिमन्तरा ॥२-१५-२०॥",
        "index": 20,
        "shloka_num": 20
    },
    {
        "text": "आशीर्भिर्गुणयुक्ताभिरभितुष्टाव राघवम् ।\nसोमसूर्यौ च काकुत्स्थ शिववैश्रवणावपि ॥२-१५-२१॥",
        "index": 21,
        "shloka_num": 21
    },
    {
        "text": "वरुणश्चाग्निरिन्द्रश्च विजयं प्रदिशन्तु ते ।\nगता भगवती रात्रिरहः शिवमुपस्थितम् ॥२-१५-२२॥",
        "index": 22,
        "shloka_num": 22
    },
    {
        "text": "बुद्ध्यस्व राजशार्दूल कुरु कार्यमनन्तरम् ।\nब्राह्मणा बलमुख्याश्च नैगमाश्चागतास्त्विह ॥२-१५-२३॥",
        "index": 23,
        "shloka_num": 23
    },
    {
        "text": "दर्शनं तेऽभिकांक्षन्ते प्रतिबुद्ध्यस्व राघव ।\nस्तुवन्तं तं तदा सूतं सुमन्त्रं मन्त्रकोविदम् ॥२-१५-२४॥",
        "index": 24,
        "shloka_num": 24
    },
    {
        "text": "प्रतिबुद्ध्य ततो राजा इदं वचनमब्रवीत् ।\nराममानय सूतेति यदस्यभिहितो मया ॥२-१५-२५॥",
        "index": 25,
        "shloka_num": 25
    },
    {
        "text": "किमिदं कारणं येन ममाज्ञा प्रतिवाह्यते ।\nन चैव सम्प्रसुप्तोऽहमानयेहाशु राघवम् ॥२-१५-२६॥",
        "index": 26,
        "shloka_num": 26
    },
    {
        "text": "इति राजा दशरथः सूतं तत्रान्वशात् पुनः ।\nस राजवचनं श्रुत्वा शिरसा प्रतिपूज्य तम् ॥२-१५-२७॥",
        "index": 27,
        "shloka_num": 27
    },
    {
        "text": "निर्जगाम नृपावासान्मन्यमानः प्रियं महत् ।\nप्रपन्नो राजमार्गं च पताकाध्वजशोभितम् ॥२-१५-२८॥",
        "index": 28,
        "shloka_num": 28
    },
    {
        "text": "हृष्टः प्रमुदितः सूतो जगामाशु विलोकयन् ।\nस सूतस्तत्र शुश्राव रामाधिकरणाः कथाः ॥२-१५-२९॥",
        "index": 29,
        "shloka_num": 29
    },
    {
        "text": "अभिषेचनसंयुक्ताः सर्वलोकस्य हृष्टवत् ।\nततो ददर्श रुचिरं कैलाससदृशप्रभम् ॥२-१५-३०॥",
        "index": 30,
        "shloka_num": 30
    },
    {
        "text": "रामवेश्म सुमन्त्रस्तु शक्रवेश्मसमप्रभम् ।\nमहाकपाटपिहितं वितर्दिशतशोभितम् ॥२-१५-३१॥",
        "index": 31,
        "shloka_num": 31
    },
    {
        "text": "काञ्चनप्रतिमैकाग्रं मणिविद्रुमतोरणम् ।\nशारदाभ्रघनप्रख्यं दीप्तं मेरुगुहासमम् ॥२-१५-३२॥",
        "index": 32,
        "shloka_num": 32
    },
    {
        "text": "मणिभिर्वरमाल्यानां सुमहद्भिरलंकृतम् ।\nमुक्तामणिभिराकीर्णं चन्दनागुरुभूषितम् ॥२-१५-३३॥",
        "index": 33,
        "shloka_num": 33
    },
    {
        "text": "गन्धान् मनोज्ञान् विसृजद् दार्दुरं शिखरं यथा ।\nसारसैश्च मयूरैश्च विनदद्भिर्विराजितम् ॥२-१५-३४॥",
        "index": 34,
        "shloka_num": 34
    },
    {
        "text": "सुकृतेहामृगाकीर्णमुत्कीर्णं भक्तिभिस्तथा ।\nमनश्चक्षुश्च भूतानामाददत् तिग्मतेजसा ॥२-१५-३५॥",
        "index": 35,
        "shloka_num": 35
    },
    {
        "text": "चन्द्रभास्करसंकाशं कुबेरभवनोपमम् ।\nमहेन्द्रधामप्रतिमं नानापक्षिसमाकुलम् ॥२-१५-३६॥",
        "index": 36,
        "shloka_num": 36
    },
    {
        "text": "मेरुशृङ्गसमं सूतो रामवेश्म ददर्श ह ।\nउपस्थितैः समाकीर्णं जनैरञ्जलिकारिभिः ॥२-१५-३७॥",
        "index": 37,
        "shloka_num": 37
    },
    {
        "text": "उपादाय समाक्रान्तैस्तदा जानपदैर्जनैः ।\nरामाभिषेकसुमुखैरुन्मुखैः समलंकृतम् ॥२-१५-३८॥",
        "index": 38,
        "shloka_num": 38
    },
    {
        "text": "महामेघसमप्रख्यमुदग्रं सुविराजितम् ।\nनानारत्नसमाकीर्णं कुब्जकैरपि चावृतम् ॥२-१५-३९॥",
        "index": 39,
        "shloka_num": 39
    },
    {
        "text": "स वाजियुक्तेन रथेन सारथिः समाकुलं राजकुलं विराजयन् ।\nवरूथिना राजगृहाभिपातिना पुरस्य सर्वस्य मनांसि हर्षयन् ॥२-१५-४०॥",
        "index": 40,
        "shloka_num": 40
    },
    {
        "text": "ततः समासाद्य महाधनं महत् प्रहृष्टरोमा स बभूव सारथिः ।\nमृगैर्मयूरैश्च समाकुलोल्बणं गृहं वरार्हस्य शचीपतेरिव ॥२-१५-४१॥",
        "index": 41,
        "shloka_num": 41
    },
    {
        "text": "स तत्र कैलासनिभाः स्वलंकृताः प्रविश्य कक्ष्यास्त्रिदशालयोपमाः ।\nप्रियान् वरान् राममते स्थितान् बहून् व्यपोह्य शुद्धान्तमुपस्थितौ रथी ॥२-१५-४२॥",
        "index": 42,
        "shloka_num": 42
    },
    {
        "text": "स तत्र शुश्राव च हर्षयुक्ता रामाभिषेकार्थकृतां जनानाम् ।\nनरेन्द्रसूनोरभिमङ्गलार्थाः सर्वस्य लोकस्य गिरः प्रहृष्टाः ॥२-१५-४३॥",
        "index": 43,
        "shloka_num": 43
    },
    {
        "text": "महेन्द्रसद्मप्रतिमं च वेश्म रामस्य रम्यं मृगपक्षिजुष्टम् ।\nददर्श मेरोरिव शृङ्गमुच्चं विभ्राजमानं प्रभया सुमन्त्रः ॥२-१५-४४॥",
        "index": 44,
        "shloka_num": 44
    },
    {
        "text": "उपस्थितैरञ्जलिकारिभिश्च सोपायनैर्जानपदैर्जनैश्च ।\nकोट्या परार्धैश्च विमुक्तयानैः समाकुलं द्वारपदं ददर्श ॥२-१५-४५॥",
        "index": 45,
        "shloka_num": 45
    },
    {
        "text": "ततो महामेघमहीधराभं प्रभिन्नमत्यङ्कुशमत्यसह्यम् ।\nरामोपवाह्यं रुचिरं ददर्श शत्रुञ्जयं नागमुदग्रकायम् ॥२-१५-४६॥",
        "index": 46,
        "shloka_num": 46
    },
    {
        "text": "स्वलंकृतान् साश्वरथान् सकुञ्जरानमात्यमुख्यांश्च ददर्श वल्लभान् ।\nव्यपोह्य सूतः सहितान् समन्ततः समृद्धमन्तःपुरमाविवेश ह ॥२-१५-४७॥",
        "index": 47,
        "shloka_num": 47
    },
    {
        "text": "ततोऽद्रिकूटाचलमेघसंनिभं महाविमानोपमवेश्मसंयुतम् ।\nअवार्यमाणः प्रविवेश सारथिः प्रभूतरत्नं मकरो यथार्णवम् ॥२-१५-४८॥",
        "index": 48,
        "shloka_num": 48
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सुमन्त्रप्रेषणम् नाम पञ्चदशः सर्गः ॥२-१५॥",
        "index": 49,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे सुमित्राश्वासनम् नाम चतुश्चत्वारिंशः सर्गः ॥२-४४॥",
        "index": 0,
        "shloka_num": null
    },
    {
        "text": "विलपन्तीं तथा तां तु कौसल्यां प्रमदोत्तमाम् ।\nइदं धर्मे स्थिता धर्म्यं सुमित्रा वाक्यमब्रवीत् ॥२-४४-१॥",
        "index": 1,
        "shloka_num": 1
    },
    {
        "text": "तवार्ये सद्गुणैर्युक्तः स पुत्रः पुरुषोत्तमः ।\nकिं ते विलपितेनैवं कृपणं रुदितेन वा ॥२-४४-२॥",
        "index": 2,
        "shloka_num": 2
    },
    {
        "text": "यस्तवार्ये गतः पुत्रस्त्यक्त्वा राज्यं महाबलः ।\nसाधु कुर्वन् महात्मानं पितरं सत्यवादिनम् ॥२-४४-३॥",
        "index": 3,
        "shloka_num": 3
    },
    {
        "text": "शिष्टैराचरिते सम्यक्शश्वत् प्रेत्य फलोदये ।\nरामो धर्मे स्थितः श्रेष्ठो न स शोच्यः कदाचन ॥२-४४-४॥",
        "index": 4,
        "shloka_num": 4
    },
    {
        "text": "वर्तते चोत्तमां वृत्तिं लक्ष्मणोऽस्मिन् सदानघः ।\nदयावान् सर्वभूतेषु लाभस्तस्य महात्मनः ॥२-४४-५॥",
        "index": 5,
        "shloka_num": 5
    },
    {
        "text": "अरण्यवासे यद् दुःखं जानन्त्येव सुखोचिता ।\nअनुगच्छति वैदेही धर्मात्मानं तवात्मजम् ॥२-४४-६॥",
        "index": 6,
        "shloka_num": 6
    },
    {
        "text": "कीर्तिभूतां पताकां यो लोके भ्रमयति प्रभुः ।\nधर्मः सत्यव्रतपरः किं न प्राप्तस्तवात्मजः ॥२-४४-७॥",
        "index": 7,
        "shloka_num": 7
    },
    {
        "text": "व्यक्तं रामस्य विज्ञाय शौचं माहात्म्यमुत्तमम् ।\nन गात्रमंशुभिः सूर्यः सन्तापयितुमर्हति ॥२-४४-८॥",
        "index": 8,
        "shloka_num": 8
    },
    {
        "text": "शिवः सर्वेषु कालेषु काननेभ्यो विनिःसृतः ।\nराघवं युक्तशीतोष्णः सेविष्यति सुखोऽनिलः ॥२-४४-९॥",
        "index": 9,
        "shloka_num": 9
    },
    {
        "text": "शयानमनघं रात्रौ पितेवाभिपरिष्वजन् ।\nघर्मघ्नः संस्पृशन् शीतश्चन्द्रमा ह्लादयिष्यति ॥२-४४-१०॥",
        "index": 10,
        "shloka_num": 10
    },
    {
        "text": "ददौ चास्त्राणि दिव्यानि यस्मै ब्रह्मा महौजसे ।\nदानवेन्द्रं हतं दृष्ट्वा तिमिध्वजसुतं रणे ॥२-४४-११॥",
        "index": 11,
        "shloka_num": 11
    },
    {
        "text": "स शूरः पुरुषव्याघ्रः स्वबाहुबलमाश्रितः ।\nअसन्त्रस्तो ह्यरण्येऽसौ वेश्मनीव निवत्स्यते ॥२-४४-१२॥",
        "index": 12,
        "shloka_num": 12
    },
    {
        "text": "यस्येषुपथमासाद्य विनाशं यान्ति शत्रवः ।\nकथं न पृथिवी तस्य शासने स्थातुमर्हति ॥२-४४-१३॥",
        "index": 13,
        "shloka_num": 13
    },
    {
        "text": "या श्रीः शौर्यं च रामस्य या च कल्याणसत्त्वता ।\nनिवृत्तारण्यवासः स्वं क्षिप्रं राज्यमवाप्स्यति ॥२-४४-१४॥",
        "index": 14,
        "shloka_num": 14
    },
    {
        "text": "सूर्यस्यापि भवेत् सूर्यो ह्यग्नेरग्नः प्रभोः प्रभुः ।\nश्रियाः श्रीश्च भवेदग्र्या कीर्त्याः कीर्तिः क्षमाक्षमा ॥२-४४-१५॥",
        "index": 15,
        "shloka_num": 15
    },
    {
        "text": "दैवतं देवतानां च भूतानां भूतसत्तमः ।\nतस्य के ह्यगुणा देवि वने वाप्यथवा पुरे ॥२-४४-१६॥",
        "index": 16,
        "shloka_num": 16
    },
    {
        "text": "पृथिव्या सह वैदेह्या श्रिया च पुरुषर्षभः ।\nक्षिप्रं तिसृभिरेताभिः सह रामोऽभिषेक्ष्यते ॥२-४४-१७॥",
        "index": 17,
        "shloka_num": 17
    },
    {
        "text": "दुःखजं विसृजत्यश्रु निष्क्रामन्तमुदीक्ष्य यम् ।\nअयोध्यायां जनः सर्वः शोकवेगसमाहतः ॥२-४४-१८॥",
        "index": 18,
        "shloka_num": 18
    },
    {
        "text": "कुशचीरधरं वीरं गच्छन्तमपराजितम् ।\nसीतेवानुगता लक्ष्मीस्तस्य किं नाम दुर्लभम् ॥२-४४-१९॥",
        "index": 19,
        "shloka_num": 19
    },
    {
        "text": "धनुर्ग्रहवरो यस्य बाणखड्गास्त्रभृत् स्वयम् ।\nलक्ष्मणो व्रजति ह्यग्रे तस्य किं नाम दुर्लभम् ॥२-४४-२०॥",
        "index": 20,
        "shloka_num": 20
    },
    {
        "text": "निवृत्तवनवासं तं द्रष्टासि पुनरागतम् ।\nजहि शोकं च मोहं च देवि सत्यं ब्रवीमि ते ॥२-४४-२१॥",
        "index": 21,
        "shloka_num": 21
    },
    {
        "text": "शिरसा चरणावेतौ वन्दमानमनिन्दिते ।\nपुनर्द्रक्ष्यसि कल्याणि पुत्रं चन्द्रमिवोदितम् ॥२-४४-२२॥",
        "index": 22,
        "shloka_num": 22
    },
    {
        "text": "पुनः प्रविष्टं दृष्ट्वा तमभिषिक्तं महाश्रियम् ।\nसमुत्स्रक्ष्यसि नेत्राभ्यां शीघ्रमानन्दजं जलम् ॥२-४४-२३॥",
        "index": 23,
        "shloka_num": 23
    },
    {
        "text": "मा शोको देवि दुःखं वा न रामे दृष्यतेऽशिवम् ।\nक्षिप्रं द्रक्ष्यसि पुत्रं त्वं ससीतं सहलक्ष्मणम् ॥२-४४-२४॥",
        "index": 24,
        "shloka_num": 24
    },
    {
        "text": "त्वयाऽशेषो जनश्चायं समाश्वास्यो यतोऽनघे ।\nकमिदानीमिदं देवि करोषि हृदि विक्लवम् ॥२-४४-२५॥",
        "index": 25,
        "shloka_num": 25
    },
    {
        "text": "नार्हा त्वं शोचितुं देवि यस्यास्ते राघवः सुतः ।\nनहि रामात् परो लोके विद्यते सत्पथे स्थितः ॥२-४४-२६॥",
        "index": 26,
        "shloka_num": 26
    },
    {
        "text": "अभिवादयमानं तं दृष्ट्वा ससुहृदं सुतम् ।\nमुदाश्रु मोक्ष्यसे क्षिप्रं मेघरेखेव वार्षिकी ॥२-४४-२७॥",
        "index": 27,
        "shloka_num": 27
    },
    {
        "text": "पुत्रस्ते वरदः क्षिप्रमयोध्यां पुनरागतः ।\nकराभ्यां मृदुपीनाभ्यां चरणौ पीडयिष्यति ॥२-४४-२८॥",
        "index": 28,
        "shloka_num": 28
    },
    {
        "text": "अभिवाद्य नमस्यन्तं शूरं ससुहृदं सुतम् ।\nमुदास्रैः प्रोक्षसे पुत्रं मेघराजिरिवाचलम् ॥२-४४-२९॥",
        "index": 29,
        "shloka_num": 29
    },
    {
        "text": "आश्वासयन्ती विविधैश्च वाक्यैर्वाक्योपचारे कुशलानवद्या ।\nरामस्य तां मातरमेवमुक्त्वा देवी सुमित्रा विरराम रामा ॥२-४४-३०॥",
        "index": 30,
        "shloka_num": 30
    },
    {
        "text": "निशम्य तल्लक्ष्मणमातृवाक्यं रामस्य मातुर्नरदेवपत्न्याः ।\nसद्यः शरीरे विननाश शोकः शरद्गतो मेघ इवाल्पतोयः ॥२-४४-३१॥",
        "index": 31,
        "shloka_num": 31
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सुमित्राश्वासनम् नाम चतुश्चत्वारिंशः सर्गः ॥२-४४॥",
        "index": 32,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे दशरथविलापः नाम त्रयोदशः सर्गः ॥२-१३॥",
        "index": 0,
        "shloka_num": null
    },
    {
        "text": "अतदर्हं महाराजं शयानमतथोचितम् ।\nययातिमिव पुण्यान्ते देवलोकात् परिच्युतम् ॥२-१३-१॥",
        "index": 1,
        "shloka_num": 1
    },
    {
        "text": "अनर्थरूपासिद्धार्था ह्यभीता भयदर्शिनी ।\nपुनराकारयामास तमेव वरमङ्गना ॥२-१३-२॥",
        "index": 2,
        "shloka_num": 2
    },
    {
        "text": "त्वं कत्थसे महाराज सत्यवादी दृढव्रतः ।\nमम चेदं वरं कस्माद् विधारयितुमिच्छसि ॥२-१३-३॥",
        "index": 3,
        "shloka_num": 3
    },
    {
        "text": "एवमुक्तस्तु कैकेय्या राजा दशरथस्तदा ।\nप्रत्युवाच ततः क्रुद्धो मुहूर्तं विह्वलन्निव ॥२-१३-४॥",
        "index": 4,
        "shloka_num": 4
    },
    {
        "text": "मृते मयि गते रामे वनं मनुजपुङ्गवे ।\nहन्तानार्ये ममामित्रे सकामा सुखिनी भव ॥२-१३-५॥",
        "index": 5,
        "shloka_num": 5
    },
    {
        "text": "स्वर्गेऽपि खलु रामस्य कुशलं दैवतैरहम् ।\nप्रत्यादेशादभिहितं धारयिष्ये कथं बत ॥२-१३-६॥",
        "index": 6,
        "shloka_num": 6
    },
    {
        "text": "कैकेय्याः प्रियकामेन रामः प्रव्राजितो वनम् ।\nयदि सत्यं ब्रवीम्येतत् तदसत्यं भविष्यति ॥२-१३-७॥",
        "index": 7,
        "shloka_num": 7
    },
    {
        "text": "अपुत्रेण मया पुत्रः श्रमेण महता महान् ।\nरामो लब्धो महातेजाः स कथं त्यज्यते मया ॥२-१३-८॥",
        "index": 8,
        "shloka_num": 8
    },
    {
        "text": "शूरश्च कृतविद्यश्च जितक्रोधः क्षमापरः ।\nकथं कमलपत्राक्षो मया रामो विवास्यते ॥२-१३-९॥",
        "index": 9,
        "shloka_num": 9
    },
    {
        "text": "कथमिन्दीवरश्यामं दीर्घबाहुं महाबलम् ।\nअभिराममहं रामं स्थापयिष्यामि दण्डकान् ॥२-१३-१०॥",
        "index": 10,
        "shloka_num": 10
    },
    {
        "text": "सुखानामुचितस्यैव दुःखैरनुचितस्य च ।\nदुःखं नामानुपश्येयं कथं रामस्य धीमतः ॥२-१३-११॥",
        "index": 11,
        "shloka_num": 11
    },
    {
        "text": "यदि दुःखमकृत्वा तु मम संक्रमणं भवेत् ।\nअदुःखार्हस्य रामस्य ततः सुखमवाप्नुयाम् ॥२-१३-१२॥",
        "index": 12,
        "shloka_num": 12
    },
    {
        "text": "नृशंसे पापसंकल्पे रामं सत्यपराक्रमम् ।\nकिं विप्रियेण कैकेयि प्रियं योजयसे मम ॥२-१३-१३॥",
        "index": 13,
        "shloka_num": 13
    },
    {
        "text": "अकीर्तिरतुला लोके ध्रुवं परिभविष्यति ।\nतथा विलपतस्तस्य परिभ्रमितचेतसः ॥२-१३-१४॥",
        "index": 14,
        "shloka_num": 14
    },
    {
        "text": "अस्तमभ्यागमत् सूर्यो रजनी चाभ्यवर्तत ।\nसा त्रियामा तदार्तस्य चन्द्रमण्डलमण्डिता ॥२-१३-१५॥",
        "index": 15,
        "shloka_num": 15
    },
    {
        "text": "राज्ञो विलपमानस्य न व्यभासत शर्वरी ।\nसदैवोष्णं विनिःश्वस्य वृद्धो दशरथो नृपः ॥२-१३-१६॥",
        "index": 16,
        "shloka_num": 16
    },
    {
        "text": "विललापार्तवद् दुःखं गगनासक्तलोचनः ।\nन प्रभातं त्वयेच्छामि निशे नक्षत्रभूषिते ॥२-१३-१७॥",
        "index": 17,
        "shloka_num": 17
    },
    {
        "text": "क्रियतां मे दया भद्रे मयायं रचितोऽञ्जलिः ।\nअथवा गम्यतां शीघ्रं नाहमिच्छामि निर्घृणाम् ॥२-१३-१८॥",
        "index": 18,
        "shloka_num": 18
    },
    {
        "text": "नृशंसां केकयीं द्रष्टुं यत्कृते व्यसनं मम ।\nएवमुक्त्वा ततो राजा कैकेयीं संयताञ्जलिः ॥२-१३-१९॥",
        "index": 19,
        "shloka_num": 19
    },
    {
        "text": "प्रसादयामास पुनः कैकेयीं राजधर्मवित् ।\nसाधुवृत्तस्य दीनस्य त्वद्गतस्य गतायुषः ॥२-१३-२०॥",
        "index": 20,
        "shloka_num": 20
    },
    {
        "text": "प्रसादः क्रियतां भद्रे देवि राज्ञो विशेषतः ।\nशून्ये न खलु सुश्रोणि मयेदं समुदाहृतम् ॥२-१३-२१॥",
        "index": 21,
        "shloka_num": 21
    },
    {
        "text": "कुरु साधुप्रसादं मे बाले सहृदया ह्यसि ।\nप्रसीद देवि रामो मे त्वद्दत्तं राज्यमव्ययम् ॥२-१३-२२॥",
        "index": 22,
        "shloka_num": 22
    },
    {
        "text": "लभतामसितापाङ्गे यशः परमवाप्स्यसि ।\nमम रामस्य लोकस्य गुरूणां भरतस्य च ।\nप्रियमेतद् गुरुश्रोणि कुरु चारुमुखेक्षणे ॥२-१३-२३॥",
        "index": 23,
        "shloka_num": 23
    },
    {
        "text": "विशुद्धभावस्य हि दुष्टभावा दीनस्य ताम्राश्रुकलस्य राज्ञः ।\nश्रुत्वा विचित्रं करुणं विलापं भर्तुर्नृशंसा न चकार वाक्यम् ॥२-१३-२४॥",
        "index": 24,
        "shloka_num": 24
    },
    {
        "text": "ततः स राजा पुनरेव मूर्च्छितः प्रियामतुष्टां प्रतिकूलभाषिणीम् ।\nसमीक्ष्य पुत्रस्य विवासनं प्रति क्षितौ विसंज्ञो निपपात दुःखितः ॥२-१३-२५॥",
        "index": 25,
        "shloka_num": 25
    },
    {
        "text": "इतीव राज्ञो व्यथितस्य सा निशा जगाम घोरं श्वसतो मनस्विनः ।\nविबोध्यमानः प्रतिबोधनं तदा निवारयामास स राजसत्तमः ॥२-१३-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दशरथविलापः नाम त्रयोदशः सर्गः ॥२-१३॥",
        "index": 27,
        "shloka_num": null
    }
]
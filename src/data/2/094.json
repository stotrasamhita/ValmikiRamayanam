[
    {
        "text": "अथ श्रीमद्वाल्मीकीयरामायणे अयोध्याकाण्डे चित्रकूटवर्णनम् नाम चतुर्नवतितमः सर्गः ॥२-९४॥",
        "index": 0,
        "shloka_num": null
    },
    {
        "text": "दीर्घकालोषितस्तस्मिन् गिरौ गिरिवनप्रियः ।\nवैदेह्याः प्रियमाकांक्षन् स्वं च चित्तं विलोभयन् ॥२-९४-१॥",
        "index": 1,
        "shloka_num": 1
    },
    {
        "text": "अथ दाशरथिश्चित्रं चित्रकूटमदर्शयत् ।\nभार्य्याममरसङ्काशः शचीमिव पुरन्दरः ॥२-९४-२॥",
        "index": 2,
        "shloka_num": 2
    },
    {
        "text": "न राज्याद्भ्रंशनं भद्रे न सुहृद्भिर्विनाभवः ।\nमनो मे बाधते दृष्ट्वा रमणीयमिमं गिरिम् ॥२-९४-३॥",
        "index": 3,
        "shloka_num": 3
    },
    {
        "text": "पश्येममचलं भद्रे नानाद्विजगणायुतम् ।\nशिखरैः खमिवोद्विद्धैर्द्धातुमद्भिर्विभूषितम् ॥२-९४-४॥",
        "index": 4,
        "shloka_num": 4
    },
    {
        "text": "केचिद्रजतसङ्काशाः केचित् क्षतजसन्निभाः ।\nपीतमाञ्जिष्ठवर्णाश्च केचिन्मणिवरप्रभाः ॥२-९४-५॥",
        "index": 5,
        "shloka_num": 5
    },
    {
        "text": "पुष्पार्ककेतकाभाश्च केचिज्ज्योतीरसप्रभाः ।\nविराजन्तेऽचलेन्द्रस्य देशा धातुविभूषिताः ॥२-९४-६॥",
        "index": 6,
        "shloka_num": 6
    },
    {
        "text": "नानामृगगणद्वीपितरक्ष्वृक्षगणैर्वृतः ।\nअदुष्टैर्भात्ययं शैलो बहुपक्षिसमायुतः ॥२-९४-७॥",
        "index": 7,
        "shloka_num": 7
    },
    {
        "text": "आम्रजम्ब्वसनैर्लोध्रैः प्रियालैः पनसैर्धवैः ।\nअङ्कोलैर्भव्यतिनिशैर्बिल्वतिन्दुकवेणुभिः ॥२-९४-८॥",
        "index": 8,
        "shloka_num": 8
    },
    {
        "text": "काश्मर्यरिष्टवरुणैर्मधूकैस्तिलकैस्तथा ।\nबदर्य्यामलकैर्नीपैर्वेत्रधन्वनबीजकैः ॥२-९४-९॥",
        "index": 9,
        "shloka_num": 9
    },
    {
        "text": "पुष्पवद्भिः फलोपेतैश्छायावद्भिर्मनोरमैः ।\nएवमादिभिराकीर्णः श्रियं पुष्यत्ययं गिरिः ॥२-९४-१०॥",
        "index": 10,
        "shloka_num": 10
    },
    {
        "text": "शैलप्रस्थेषु रम्येषु पश्येमान् रोमहर्षणान् ।\nकिन्नरान् द्वन्द्वशो भद्रे रममाणान् मनस्विनः ॥२-९४-११॥",
        "index": 11,
        "shloka_num": 11
    },
    {
        "text": "शाखावसक्तान् खङ्गांश्च प्रवराण्यम्बराणि च ।\nपश्च विद्याधरस्त्रीणां क्रीडोद्देशान् मनोरमान् ॥२-९४-१२॥",
        "index": 12,
        "shloka_num": 12
    },
    {
        "text": "जलप्रपातैरुद्भेदैर्निष्यन्दैश्च क्वचित् क्वचित् ।\nस्रवद्भिर्भात्ययं शैलः स्रवन्मद इव द्विपः ॥२-९४-१३॥",
        "index": 13,
        "shloka_num": 13
    },
    {
        "text": "गुहासमीरणो गन्धान् नानापुष्पभवान् वहन् ।\nघ्राणतर्प्पणमभ्येत्य कं नरं न प्रहर्षयेत् ॥२-९४-१४॥",
        "index": 14,
        "shloka_num": 14
    },
    {
        "text": "यदीह शरदोऽनेकास्त्वया सार्द्धमनिन्दिते ।\nलक्ष्मणेन च वत्स्यामि न मां शोकः प्रधक्ष्यति ॥२-९४-१५॥",
        "index": 15,
        "shloka_num": 15
    },
    {
        "text": "बहुपुष्पफले रम्ये नानाद्विजगणायुते ।\nविचित्रशिखरे ह्यस्मिन् रतवानस्मि भामिनि ॥२-९४-१६॥",
        "index": 16,
        "shloka_num": 16
    },
    {
        "text": "अनेन वनवासेन मया प्राप्तं फलद्वयम् ।\nपितुश्चानृणता धर्मे भरतस्य प्रियं तथा ॥२-९४-१७॥",
        "index": 17,
        "shloka_num": 17
    },
    {
        "text": "वैदेहि रमसे कच्चिच्चित्रकूटे मया सह ।\nपश्यन्ती विविधान् भावान् मनोवाक्कायसंयतान् ॥२-९४-१८॥",
        "index": 18,
        "shloka_num": 18
    },
    {
        "text": "इदमेवामृतं प्राहू राज्ञि राजर्षयः परे ।\nवनवासं भवार्थाय प्रेत्य मे प्रपितामहाः ॥२-९४-१९॥",
        "index": 19,
        "shloka_num": 19
    },
    {
        "text": "शिलाः शैलस्य शोभन्ते विशालाः शतशोऽभितः ।\nबहुला बहुलैर्वर्णैर्नीलपीतसितारुणैः ॥२-९४-२०॥",
        "index": 20,
        "shloka_num": 20
    },
    {
        "text": "निशि भान्त्यचलेन्द्रस्य हुताशनशिखा इव ।\nओषध्यः स्वप्रभालक्ष्या भ्राजमानाः सहस्रशः ॥२-९४-२१॥",
        "index": 21,
        "shloka_num": 21
    },
    {
        "text": "केचित् क्षयनिभा देशाः केचिदुद्यानसन्निभाः ।\nकेचिदेकशिला भान्ति पर्वतस्यास्य भामिनि ॥२-९४-२२॥",
        "index": 22,
        "shloka_num": 22
    },
    {
        "text": "भित्त्वेव वसुधां भाति चित्रकूटः समुत्थितः ।\nचित्रकूटस्य कूटोऽसौ दृश्यते सर्वतः शुभः ॥२-९४-२३॥",
        "index": 23,
        "shloka_num": 23
    },
    {
        "text": "कुष्ठपुन्नागस्थगरभूर्जपत्रोत्तरच्छदान् ।\nकामिनां स्वास्तरान् पश्य कुशेशयदलायुतान् ॥२-९४-२४॥",
        "index": 24,
        "shloka_num": 24
    },
    {
        "text": "मृदिताश्चापविद्धाश्च दृश्यन्ते कमलस्रजः ।\nकामिभिर्वनिते पश्य फलानि विविधानि च ॥२-९४-२५॥",
        "index": 25,
        "shloka_num": 25
    },
    {
        "text": "वस्वौकसारां नलिनीमत्येतीवोत्तरान् कुरून् ।\nपर्वतश्चित्रकूटोऽसौ बहुमूलफलोदकः ॥२-९४-२६॥",
        "index": 26,
        "shloka_num": 26
    },
    {
        "text": "इमं तु कालं वनिते विजह्रिवांस्त्वया च सीते सह लक्ष्मणेन च ।\nरतिं प्रपत्स्ये कुलधर्मवर्द्धनीं सतां पथि स्वैर्नियमैः परैः स्थितः ॥२-९४-२७॥",
        "index": 27,
        "shloka_num": 27
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चित्रकूटवर्णनम् नाम चतुर्नवतितमः सर्गः ॥२-९४॥",
        "index": 28,
        "shloka_num": null
    }
]
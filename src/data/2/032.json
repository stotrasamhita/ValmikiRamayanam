[
    {
        "text": "अथ श्रीमद्वाल्मीकीयरामायणे अयोध्याकाण्डे वित्तविश्राणनम् नाम द्वात्रिंशः सर्गः ॥२-३२॥",
        "index": 0,
        "shloka_num": null
    },
    {
        "text": "ततः शासनमाज्ञाय भ्रातुः प्रियकरं हितम् ।\nगत्वा स प्रविवेशाशु सुयज्ञस्य निवेशनम् ॥२-३२-१॥",
        "index": 1,
        "shloka_num": 1
    },
    {
        "text": "तं विप्रमग्न्यगारस्थं वन्दित्वा लक्ष्मणोऽब्रवीत् ।\nसखेऽभ्यागच्छ पश्य त्वं वेश्म दुष्करकारिणः ॥२-३२-२॥",
        "index": 2,
        "shloka_num": 2
    },
    {
        "text": "ततः सन्ध्यामुपास्थाय गत्वा सौमित्रिणा सह ।\nऋद्धं स प्राविशल्लक्ष्म्या रम्यं रामनिवेशनम् ॥२-३२-३॥",
        "index": 3,
        "shloka_num": 3
    },
    {
        "text": "जातरूपमयैर्मुख्यैरङ्गदैः कुण्डलैः शुभैः ।\nसहेमसूत्रैर्मणिभिः केयूरैर्वलयैरपि ॥२-३२-४॥",
        "index": 4,
        "shloka_num": 4
    },
    {
        "text": "अन्यैश्च रत्नैर्बहुभिः काकुत्स्थः प्रत्यपूजयत् ।\nसुयज्ञं स तदोवाच रामः सीताप्रचोदितः ॥२-३२-५॥",
        "index": 5,
        "shloka_num": 5
    },
    {
        "text": "हारं च हेमसूत्रं च भार्यायै सौम्य हारय ।\nरशनां चाथ सा सीता दातुमिच्छति ते सखी ॥२-३२-६॥",
        "index": 6,
        "shloka_num": 6
    },
    {
        "text": "अङ्गदानि च चित्राणि केयूराणि शुभानि च ।\nप्रयच्छति सखी तुभ्यं भार्यायै गच्छती वनम् ॥२-३२-७॥",
        "index": 7,
        "shloka_num": 7
    },
    {
        "text": "पर्यङ्कमग्र्यास्तरणं नानारत्नविभूषितम् ।\nतमपीच्छति वैदेही प्रतिष्ठापयितुं त्वयि ॥२-३२-८॥",
        "index": 8,
        "shloka_num": 8
    },
    {
        "text": "नागः शत्रुञ्जयो नाम मातुलोऽयं ददौ मम ।\nतं ते निष्कसहस्रेण ददामि द्विजपुङ्गव ॥२-३२-९॥",
        "index": 9,
        "shloka_num": 9
    },
    {
        "text": "इत्युक्तः स तु रामेण सुयज्ञः प्रतिगृह्य तत् ।\nरामलक्ष्मणसीतानां प्रयुयोजाशिषः शिवाः ॥२-३२-१०॥",
        "index": 10,
        "shloka_num": 10
    },
    {
        "text": "अथ भ्रातरमव्यग्रं प्रियं रामः प्रियंवदम् ।\nसौमित्रिं तमुवाचेदं ब्रह्मेव त्रिदशेश्वरम् ॥२-३२-११॥",
        "index": 11,
        "shloka_num": 11
    },
    {
        "text": "अगस्त्यं कौशिकं चैव तावुभौ ब्राह्मणोत्तमौ ।\nअर्चयाहूय सौमित्रे रत्नैः सस्यमिवाम्बुभिः ॥२-३२-१२॥",
        "index": 12,
        "shloka_num": 12
    },
    {
        "text": "तर्पयस्व महाबाहो गोसहस्रेण राघव ।\nसुवर्णरजतैश्चैव मणिभिश्च महाधनैः ॥२-३२-१३॥",
        "index": 13,
        "shloka_num": 13
    },
    {
        "text": "कौसल्यां च य आशीर्भिर्भक्तः पर्युपतिष्ठति ।\nआचार्यस्तैत्तिरीयाणामभिरूपश्च वेदवित् ॥२-३२-१४॥",
        "index": 14,
        "shloka_num": 14
    },
    {
        "text": "तस्य यानं च दासीश्च सौमित्रे सम्प्रदापय ।\nकौशेयानि च वस्त्राणि यावत् तुष्यति स द्विजः ॥२-३२-१५॥",
        "index": 15,
        "shloka_num": 15
    },
    {
        "text": "सूतश्चित्ररथश्चार्यः सचिवः सुचिरोषितः ।\nतोषयैनं महार्हैश्च रत्नैर्वस्त्रैर्धनैस्तथा ॥२-३२-१६॥",
        "index": 16,
        "shloka_num": 16
    },
    {
        "text": "पशुकाभिश्च सर्वाभिर्गवां दशशतेन च ।\nये चेमे कठकालापा बहवो दण्डमाणवाः ॥२-३२-१७॥",
        "index": 17,
        "shloka_num": 17
    },
    {
        "text": "नित्यस्वाध्यायशीलत्वान्नान्यत् कुर्वन्ति किञ्चन ।\nअलसाः स्वादुकामाश्च महतां चापि सम्मताः ॥२-३२-१८॥",
        "index": 18,
        "shloka_num": 18
    },
    {
        "text": "तेषामशीतियानानि रत्नपूर्णानि दापय ।\nशालिवाहसहस्रं च द्वे शते भद्रकांस्तथा ॥२-३२-१९॥",
        "index": 19,
        "shloka_num": 19
    },
    {
        "text": "व्यञ्जनार्थं च सौमित्रे गोसहस्रमुपाकुरु ।\nमेखलीनां महासङ्घः कौसल्यां समुपस्थितः ।\nतेषां सहस्रं सौमित्रे प्रत्येकं सम्प्रदापय ॥२-३२-२०॥",
        "index": 20,
        "shloka_num": 20
    },
    {
        "text": "अम्बा यथा नो नन्देच्च कौसल्या मम दक्षिणाम् ।\nतथा द्विजातींस्तान् सर्वाल्ँलक्ष्मणार्चय सर्वशः ॥२-३२-२१॥",
        "index": 21,
        "shloka_num": 21
    },
    {
        "text": "ततः पुरुषशार्दूलस्तद् धनं लक्ष्मणः स्वयम् ।\nयथोक्तं ब्राह्मणेन्द्राणामददाद् धनदो यथा ॥२-३२-२२॥",
        "index": 22,
        "shloka_num": 22
    },
    {
        "text": "अथाब्रवीद् बाष्पगलांस्तिष्ठतश्चोपजीविनः ।\nस प्रदाय बहुद्रव्यमेकैकस्योपजीवनम् ॥२-३२-२३॥",
        "index": 23,
        "shloka_num": 23
    },
    {
        "text": "लक्ष्मणस्य च यद् वेश्म गृहं च यदिदं मम ।\nअशून्यं कार्यमेकैकं यावदागमनं मम ॥२-३२-२४॥",
        "index": 24,
        "shloka_num": 24
    },
    {
        "text": "इत्युक्त्वा दुःखितं सर्वं जनं तमुपजीविनम् ।\nउवाचेदं धनाध्यक्षं धनमानीयतां मम ॥२-३२-२५॥",
        "index": 25,
        "shloka_num": 25
    },
    {
        "text": "ततोऽस्य धनमाजह्रुः सर्व एवोपजीविनः ।\nस राशिः सुमहांस्तत्र दर्शनीयो ह्यदृश्यत ॥२-३२-२६॥",
        "index": 26,
        "shloka_num": 26
    },
    {
        "text": "ततः स पुरुषव्याघ्रस्तद् धनं सहलक्ष्मणः ।\nद्विजेभ्यो बालवृद्धेभ्यः कृपणेभ्यो ह्यदापयत् ॥२-३२-२७॥",
        "index": 27,
        "shloka_num": 27
    },
    {
        "text": "तत्रासीत् पिङ्गलो गार्ग्यस्त्रिजटो नाम वै द्विजः ।\nक्षतवृत्तिर्वने नित्यं फालकुद्दाललाङ्गली ॥२-३२-२८॥",
        "index": 28,
        "shloka_num": 28
    },
    {
        "text": "तं वृद्धं तरुणी भार्या बालानादाय दारकान् ।\nअब्रवीद् ब्राह्मणं वाक्यं स्त्रीणां भर्ता हि देवता ॥२-३२-२९॥",
        "index": 29,
        "shloka_num": 29
    },
    {
        "text": "अपास्य फालं कुद्दालं कुरुष्व वचनं मम ।\nरामं दर्शय धर्मज्ञं यदि किञ्चिदवाप्स्यसि ॥२-३२-३०॥",
        "index": 30,
        "shloka_num": 30
    },
    {
        "text": "स भार्याया वचः श्रुत्वा शाटीमाच्छाद्य दुश्छदाम् ।\nस प्रातिष्ठत पन्थानं यत्र रामनिवेशनम् ॥२-३२-३१॥",
        "index": 31,
        "shloka_num": 31
    },
    {
        "text": "भृग्वङ्गिरःसमं दीप्त्या त्रिजटं जनसंसदि ।\nआपञ्चमायाः कक्ष्याया नैतं कश्चिदवारयत् ॥२-३२-३२॥",
        "index": 32,
        "shloka_num": 32
    },
    {
        "text": "स राममासाद्य तदा त्रिजटो वाक्यमब्रवीत् ।\nनिर्धनो बहुपुत्रोऽस्मि राजपुत्र महाबल ॥२-३२-३३॥",
        "index": 33,
        "shloka_num": 33
    },
    {
        "text": "क्षतवृत्तिर्वने नित्यं प्रत्यवेक्षस्व मामिति ।\nतमुवाच ततो रामः परिहाससमन्वितम् ॥२-३२-३४॥",
        "index": 34,
        "shloka_num": 34
    },
    {
        "text": "गवां सहस्रमप्येकं न च विश्राणितं मया ।\nपरिक्षिपसि दण्डेन यावत्तावदवाप्स्यसे ॥२-३२-३५॥",
        "index": 35,
        "shloka_num": 35
    },
    {
        "text": "स शाटीं परितः कट्यां सम्भ्रान्तः परिवेष्ट्य ताम् ।\nआविध्य दण्डं चिक्षेप सर्वप्राणेन वेगतः ॥२-३२-३६॥",
        "index": 36,
        "shloka_num": 36
    },
    {
        "text": "स तीर्त्वा सरयूपारं दण्डस्तस्य कराच्च्युतः ।\nगोव्रजे बहुसाहस्रे पपातोक्षणसन्निधौ ॥२-३२-३७॥",
        "index": 37,
        "shloka_num": 37
    },
    {
        "text": "तं परिष्वज्य धर्मात्मा आ तस्मात् सरयूतटात् ।\nआनयामास ता गावस्त्रिजटस्याश्रमं प्रति ॥२-३२-३८॥",
        "index": 38,
        "shloka_num": 38
    },
    {
        "text": "उवाच च तदा रामस्तं गार्ग्यमभिसान्त्वयन् ।\nमन्युर्न खलु कर्तव्यः परिहासो ह्ययं मम ॥२-३२-३९॥",
        "index": 39,
        "shloka_num": 39
    },
    {
        "text": "इदं हि तेजस्तव यद् दुरत्ययं तदेव जिज्ञासितुमिच्छता मया ।\nइमं भवानर्थमभिप्रचोदितो वृणीष्व किञ्चेदपरं व्यवस्यसि ॥२-३२-४०॥",
        "index": 40,
        "shloka_num": 40
    },
    {
        "text": "ब्रवीमि सत्येन न ते स्म यन्त्रणां धनं हि यद्यन्मम विप्रकारणात् ।\nभवत्सु सम्यक्प्रतिपादनेन मयार्जितं चैव यशस्करं भवेत् ॥२-३२-४१॥",
        "index": 41,
        "shloka_num": 41
    },
    {
        "text": "ततः सभार्यस्त्रिजटो महामुनिर्गवामनीकं प्रतिगृह्य मोदितः ।\nयशोबलप्रीतिसुखोपबृंहिणीस्तदाशिषः प्रत्यवदन्महात्मनः ॥२-३२-४२॥",
        "index": 42,
        "shloka_num": 42
    },
    {
        "text": "स चापि रामः प्रतिपूर्णपौरुषो महाधनं धर्मबलैरुपार्जितम् ।\nनियोजयामास सुहृज्जने चिराद् यथार्हसम्मानवचः प्रचोदितः ॥२-३२-४३॥",
        "index": 43,
        "shloka_num": 43
    },
    {
        "text": "द्विजः सुहृद् भृत्यजनोऽथवा तदा दरिद्रभिक्षाचरणश्च यो भवेत् ।\nन तत्र कश्चिन्न बभूव तर्पितो यथार्हसम्माननदानसम्भ्रमैः ॥२-३२-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे वित्तविश्राणनम् नाम द्वात्रिंशः सर्गः ॥२-३२॥",
        "index": 45,
        "shloka_num": null
    }
]
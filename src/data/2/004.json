[
    {
        "text": "अथ श्रीमद्वाल्मीकीयरामायणे अयोध्याकाण्डे मात्राशीः परिग्रहः नाम चतुर्थः सर्गः ॥२-४॥",
        "index": 0,
        "shloka_num": null
    },
    {
        "text": "गतेष्वथ नृपो भूयः पौरेषु सह मन्त्रिभिः ।\nमन्त्रयित्वा ततश्चक्रे निश्चयज्ञः स निश्चयम् ॥२-४-१॥",
        "index": 1,
        "shloka_num": 1
    },
    {
        "text": "श्व एव पुष्यो भविता श्वोऽभिषेच्यस्तु मे सुतः ।\nरामो राजीवपत्राक्षो युवराज इति प्रभुः ॥२-४-२॥",
        "index": 2,
        "shloka_num": 2
    },
    {
        "text": "अथान्तर्गृहमाविश्य राजा दशरथस्तदा ।\nसूतमामन्त्रयामास रामं पुनरिहानय ॥२-४-३॥",
        "index": 3,
        "shloka_num": 3
    },
    {
        "text": "प्रतिगृह्य तु तद्वाक्यं सूतः पुनरुपाययौ ।\nरामस्य भवनं शीघ्रं राममानयितुं पुनः ॥२-४-४॥",
        "index": 4,
        "shloka_num": 4
    },
    {
        "text": "द्वाःस्थैरावेदितं तस्य रामायागमनं पुनः ।\nश्रुत्वैव चापि रामस्तं प्राप्तं शङ्कान्वितोऽभवत् ॥२-४-५॥",
        "index": 5,
        "shloka_num": 5
    },
    {
        "text": "प्रवेश्य चैनं त्वरितो रामो वचनमब्रवीत् ।\nयदागमनकृत्यं ते भूयस्तद्ब्रूह्यशेषतः ॥२-४-६॥",
        "index": 6,
        "shloka_num": 6
    },
    {
        "text": "तमुवाच ततः सूतो राजा त्वां द्रष्टुमिच्छति ।\nश्रुत्वा प्रमाणं तत्र त्वं गमनायेतराय वा ॥२-४-७॥",
        "index": 7,
        "shloka_num": 7
    },
    {
        "text": "इति सूतवचः श्रुत्वा रामोऽपि त्वरयान्वितः ।\nप्रययौ राजभवनं पुनर्द्रष्टुं नरेश्वरम् ॥२-४-८॥",
        "index": 8,
        "shloka_num": 8
    },
    {
        "text": "तं श्रुत्वा समनुप्राप्तं रामं दशरथो नृपः ।\nप्रवेशयामास गृहं विवक्षुः प्रियमुत्तमम् ॥२-४-९॥",
        "index": 9,
        "shloka_num": 9
    },
    {
        "text": "प्रविशन्नेव च श्रीमान् राघवो भवनं पितुः ।\nददर्श पितरं दूरात् प्रणिपत्य कृताञ्जलिः ॥२-४-१०॥",
        "index": 10,
        "shloka_num": 10
    },
    {
        "text": "प्रणमन्तं तमुत्थाप्य सम्परिष्वज्य भूमिपः ।\nप्रदिश्य चासनं चास्मै रामं च पुनरब्रवीत् ॥२-४-११॥",
        "index": 11,
        "shloka_num": 11
    },
    {
        "text": "राम वृद्धोऽस्मि दीर्घायुर्भुक्ता भोगा यथेप्सिताः ।\nअन्नवद्भिः क्रतुशतैर्यथेष्टं भूरिदक्षिणैः ॥२-४-१२॥",
        "index": 12,
        "shloka_num": 12
    },
    {
        "text": "जातमिष्टमपत्यं मे त्वमद्यानुपमं भुवि ।\nदत्तमिष्टमधीतं च मया पुरुषसत्तम ॥२-४-१३॥",
        "index": 13,
        "shloka_num": 13
    },
    {
        "text": "अनुभूतानि चेष्टानि मया वीर सुखान्यपि ।\nदेवर्षिपितृविप्राणामनृणोऽस्मि तथाऽऽत्मनः ॥२-४-१४॥",
        "index": 14,
        "shloka_num": 14
    },
    {
        "text": "न किञ्चिन्मम कर्तव्यं तवान्यत्राभिषेचनात् ।\nअतो यत्त्वामहं ब्रूयां तन्मे त्वं कर्तुमर्हसि ॥२-४-१५॥",
        "index": 15,
        "shloka_num": 15
    },
    {
        "text": "अद्य प्रकृतयः सर्वास्त्वामिच्छन्ति नराधिपम् ।\nअतस्त्वां युवराजानमभिषेक्ष्यामि पुत्रक ॥२-४-१६॥",
        "index": 16,
        "shloka_num": 16
    },
    {
        "text": "अपि चाद्याशुभान् राम स्वप्नान् पश्यामि राघव ।\nसनिर्घाता दिवोल्काश्च पतन्ति हि महास्वनाः ॥२-४-१७॥",
        "index": 17,
        "shloka_num": 17
    },
    {
        "text": "अवष्टब्धं च मे राम नक्षत्रं दारुणग्रहैः ।\nआवेदयन्ति दैवज्ञाः सूर्याङ्गारकराहुभिः ॥२-४-१८॥",
        "index": 18,
        "shloka_num": 18
    },
    {
        "text": "प्रायेण च निमित्तानामीदृशानां समुद्भवे ।\nराजा हि मृत्युमाप्नोति घोरां चापदमृच्छति ॥२-४-१९॥",
        "index": 19,
        "shloka_num": 19
    },
    {
        "text": "तद् यावदेव मे चेतो न विमुह्यति राघव ।\nतावदेवाभिषिञ्चस्व चला हि प्राणिनां मतिः ॥२-४-२०॥",
        "index": 20,
        "shloka_num": 20
    },
    {
        "text": "अद्य चन्द्रोऽभ्युपगमत् पुष्यात् पूर्वं पुनर्वसुम् ।\nश्वः पुष्ययोगं नियतं वक्ष्यन्ते दैवचिन्तकाः ॥२-४-२१॥",
        "index": 21,
        "shloka_num": 21
    },
    {
        "text": "तत्र पुष्येऽभिषिञ्चस्व मनस्त्वरयतीव माम् ।\nश्वस्त्वाहमभिषेक्ष्यामि यौवराज्ये परन्तप ॥२-४-२२॥",
        "index": 22,
        "shloka_num": 22
    },
    {
        "text": "तस्मात् त्वयाद्यप्रभृति निशेयं नियतात्मना ।\nसह वध्वोपवस्तव्या दर्भप्रस्तरशायिना ॥२-४-२३॥",
        "index": 23,
        "shloka_num": 23
    },
    {
        "text": "सुहृदश्चाप्रमत्तास्त्वां रक्षन्त्वद्य समन्ततः ।\nभवन्ति बहुविघ्नानि कार्याण्येवंविधानि हि ॥२-४-२४॥",
        "index": 24,
        "shloka_num": 24
    },
    {
        "text": "विप्रोषितश्च भरतो यावदेव पुरादितः ।\nतावदेवाभिषेकस्ते प्राप्तकालो मतो मम ॥२-४-२५॥",
        "index": 25,
        "shloka_num": 25
    },
    {
        "text": "कामं खलु सतां वृत्ते भ्राता ते भरतः स्थितः ।\nज्येष्ठानुवर्ती धर्मात्मा सानुक्रोशो जितेन्द्रियः ॥२-४-२६॥",
        "index": 26,
        "shloka_num": 26
    },
    {
        "text": "किं नु चित्तं मनुष्याणामनित्यमिति मे मतम् ।\nसतां च धर्मनित्यानां कृतशोभि च राघव ॥२-४-२७॥",
        "index": 27,
        "shloka_num": 27
    },
    {
        "text": "इत्युक्तः सोऽभ्यनुज्ञातः श्वोभाविन्यभिषेचने ।\nव्रजेति रामः पितरमभिवाद्याभ्ययाद् गृहम् ॥२-४-२८॥",
        "index": 28,
        "shloka_num": 28
    },
    {
        "text": "प्रविश्य चात्मनो वेश्म राज्ञाऽऽदिष्टेऽभिषेचने ।\nतत्क्षणादेव निष्क्रम्य मातुरन्तःपुरं ययौ ॥२-४-२९॥",
        "index": 29,
        "shloka_num": 29
    },
    {
        "text": "तत्र तां प्रवणामेव मातरं क्षौमवासिनीम् ।\nवाग्यतां देवतागारे ददर्शायाचतीं श्रियम् ॥२-४-३०॥",
        "index": 30,
        "shloka_num": 30
    },
    {
        "text": "प्रागेव चागता तत्र सुमित्रा लक्ष्मणस्तथा ।\nसीता चानयिता श्रुत्वा प्रियं रामाभिषेचनम् ॥२-४-३१॥",
        "index": 31,
        "shloka_num": 31
    },
    {
        "text": "तस्मिन् कालेऽपि कौसल्या तस्थावामीलितेक्षणा ।\nसुमित्रयान्वास्यमाना सीतया लक्ष्मणेन च ॥२-४-३२॥",
        "index": 32,
        "shloka_num": 32
    },
    {
        "text": "श्रुत्वा पुष्ये च पुत्रस्य यौवराज्येऽभिषेचनम् ।\nप्राणायामेन पुरुषं ध्यायमाना जनार्दनम् ॥२-४-३३॥",
        "index": 33,
        "shloka_num": 33
    },
    {
        "text": "तथा सनियमामेव सोऽभिगम्याभिवाद्य च ।\nउवाच वचनं रामो हर्षयंस्तामिदं वरम् ॥२-४-३४॥",
        "index": 34,
        "shloka_num": 34
    },
    {
        "text": "अम्ब पित्रा नियुक्तोऽस्मि प्रजापालनकर्मणि ।\nभविता श्वोऽभिषेको मे यथा मे शासनं पितुः ॥२-४-३५॥",
        "index": 35,
        "shloka_num": 35
    },
    {
        "text": "सीतयाप्युपवस्तव्या रजनीयं मया सह ।\nएवमुक्तमुपाध्यायैः स हि मामुक्तवान् पिता ॥२-४-३६॥",
        "index": 36,
        "shloka_num": 36
    },
    {
        "text": "यानि यान्यत्र योग्यानि श्वोभाविन्यभिषेचने ।\nतानि मे मङ्गलान्यद्य वैदेह्याश्चैव कारय ॥२-४-३७॥",
        "index": 37,
        "shloka_num": 37
    },
    {
        "text": "एतच्छ्रुत्वा तु कौसल्या चिरकालाभिकाङ्क्षितम् ।\nहर्षबाष्पाकुलं वाक्यमिदं राममभाषत ॥२-४-३८॥",
        "index": 38,
        "shloka_num": 38
    },
    {
        "text": "वत्स राम चिरं जीव हतास्ते परिपन्थिनः ।\nज्ञातीन् मे त्वं श्रिया युक्तः सुमित्रायाश्च नन्दय ॥२-४-३९॥",
        "index": 39,
        "shloka_num": 39
    },
    {
        "text": "कल्याणे बत नक्षत्रे मया जातोऽसि पुत्रक ।\nयेन त्वया दशरथो गुणैराराधितः पिता ॥२-४-४०॥",
        "index": 40,
        "shloka_num": 40
    },
    {
        "text": "अमोघं बत मे क्षान्तं पुरुषे पुष्करेक्षणे ।\nयेयमिक्ष्वाकुराजश्रीः पुत्र त्वां संश्रयिष्यति ॥२-४-४१॥",
        "index": 41,
        "shloka_num": 41
    },
    {
        "text": "इत्येवमुक्तो मात्रा तु रामो भ्रातरमब्रवीत् ।\nप्राञ्जलिं प्रह्वमासीनमभिवीक्ष्य स्मयन्निव ॥२-४-४२॥",
        "index": 42,
        "shloka_num": 42
    },
    {
        "text": "लक्ष्मणेमां मया सार्धं प्रशाधि त्वं वसुन्धराम् ।\nद्वितीयं मेऽन्तरात्मानं त्वामियं श्रीरुपस्थिता ॥२-४-४३॥",
        "index": 43,
        "shloka_num": 43
    },
    {
        "text": "सौमित्रे भुङ्क्ष्व भोगांस्त्वमिष्टान् राज्यफलानिच ।\nजीवितं चापि राज्यं च त्वदर्थमभिकामये ॥२-४-४४॥",
        "index": 44,
        "shloka_num": 44
    },
    {
        "text": "इत्युक्त्वा लक्ष्मणं रामो मातरावभिवाद्य च ।\nअभ्यनुज्ञाप्य सीतां च ययौ स्वं च निवेशनम् ॥२-४-४५॥",
        "index": 45,
        "shloka_num": 45
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे मात्राशीः परिग्रहः नाम चतुर्थः सर्गः ॥२-४॥",
        "index": 46,
        "shloka_num": null
    }
]
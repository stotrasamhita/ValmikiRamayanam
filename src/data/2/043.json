[
    {
        "text": "अथ श्रीमद्वाल्मीकीयरामायणे अयोध्याकाण्डे कौसल्यापरिदेवितम् नाम त्रिचत्वारिशः सर्गः ॥२-४३॥",
        "index": 0,
        "shloka_num": null
    },
    {
        "text": "ततः समीक्ष्य शयने सन्नं शोकेन पार्थिवम् ।\nकौसल्या पुत्रशोकार्ता तमुवाच महीपतिम् ॥२-४३-१॥",
        "index": 1,
        "shloka_num": 1
    },
    {
        "text": "राघवे नरशार्दूले विषं मुक्त्वाहिजिह्मगा ।\nविचरिष्यति कैकेयी निर्मुक्तेव हि पन्नगी ॥२-४३-२॥",
        "index": 2,
        "shloka_num": 2
    },
    {
        "text": "विवास्य रामं सुभगा लब्धकामा समाहिता ।\nत्रासयिष्यति मां भूयो दुष्टाहिरिव वेश्मनि ॥२-४३-३॥",
        "index": 3,
        "shloka_num": 3
    },
    {
        "text": "अथास्मिन् नगरे रामश्चरन् भैक्षं गृहे वसेत् ।\nकामकारो वरं दातुमपि दासं ममात्मजम् ॥२-४३-४॥",
        "index": 4,
        "shloka_num": 4
    },
    {
        "text": "पातयित्वा तु कैकेय्या रामं स्थानाद् यथेष्टतः ।\nप्रविद्धो रक्षसां भागः पर्वणीवाहिताग्निना ॥२-४३-५॥",
        "index": 5,
        "shloka_num": 5
    },
    {
        "text": "नागराजगतिर्वीरो महाबाहुर्धनुर्धरः ।\nवनमाविशते नूनं सभार्यः सहलक्ष्मणः ॥२-४३-६॥",
        "index": 6,
        "shloka_num": 6
    },
    {
        "text": "वने त्वदृष्टदुःखानां कैकेय्यनुमते त्वया ।\nत्यक्तानां वनवासाय कान्यावस्था भविष्यति ॥२-४३-७॥",
        "index": 7,
        "shloka_num": 7
    },
    {
        "text": "ते रत्नहीनास्तरुणाः फलकाले विवासिताः ।\nकथं वत्स्यन्ति कृपणाः फलमूलैः कृताशनाः ॥२-४३-८॥",
        "index": 8,
        "shloka_num": 8
    },
    {
        "text": "अपीदानीं स कालः स्यान्मम शोकक्षयः शिवः ।\nसहभार्यं सह भ्रात्रा पश्येयमिह राघवम् ॥२-४३-९॥",
        "index": 9,
        "shloka_num": 9
    },
    {
        "text": "श्रुत्वैवोपस्थितौ वीरौ कदायोध्या भविष्यति ।\nयशस्विनी हृष्टजना सूच्छ्रितध्वजमालिनी ॥२-४३-१०॥",
        "index": 10,
        "shloka_num": 10
    },
    {
        "text": "कदा प्रेक्ष्य नरव्याघ्रावरण्यात् पुनरागतौ ।\nभविष्यति पुरी हृष्टा समुद्र इव पर्वणि ॥२-४३-११॥",
        "index": 11,
        "shloka_num": 11
    },
    {
        "text": "कदायोध्यां महाबाहुः पुरीं वीरः प्रवेक्ष्यति ।\nपुरस्कृत्य रथे सीतां वृषभो गोवधूमिव ॥२-४३-१२॥",
        "index": 12,
        "shloka_num": 12
    },
    {
        "text": "कदा प्राणिसहस्राणि राजमार्गे ममात्मजौ ।\nलाजैरवकरिष्यन्ति प्रविशन्तावरिंदमौ ॥२-४३-१३॥",
        "index": 13,
        "shloka_num": 13
    },
    {
        "text": "प्रविशन्तौ कदायोध्यां द्रक्ष्यामि शुभकुण्डलौ ।\nउदग्रायुधनिस्त्रिंशौ सशृङ्गाविव पर्वतौ ॥२-४३-१४॥",
        "index": 14,
        "shloka_num": 14
    },
    {
        "text": "कदा सुमनसः कन्या द्विजातीनां फलानि च ।\nप्रदिशन्त्यः पुरीं हृष्टाः करिष्यन्ति प्रदक्षिणम् ॥२-४३-१५॥",
        "index": 15,
        "shloka_num": 15
    },
    {
        "text": "कदा परिणतो बुद्ध्या वयसा चामरप्रभाः ।\nअभ्युपैष्यति धर्मात्मा सुवर्ष इव लालयन् ॥२-४३-१६॥",
        "index": 16,
        "shloka_num": 16
    },
    {
        "text": "निःसंशयं मया मन्ये पुरा वीर कदर्यया ।\nपातुकामेषु वत्सेषु मातॄणां शातिताः स्तनाः ॥२-४३-१७॥",
        "index": 17,
        "shloka_num": 17
    },
    {
        "text": "साहं गौरिव सिंहेन विवत्सा वत्सला कृता ।\nकैकेय्या पुरुषव्याघ्र बालवत्सेव गौर्बलात् ॥२-४३-१८॥",
        "index": 18,
        "shloka_num": 18
    },
    {
        "text": "नहि तावद्गुणैर्जुष्टं सर्वशास्त्रविशारदम् ।\nएकपुत्रा विना पुत्रमहं जीवितुमुत्सहे ॥२-४३-१९॥",
        "index": 19,
        "shloka_num": 19
    },
    {
        "text": "न हि मे जीविते किंचित् सामर्थ्यमिह कल्प्यते ।\nअपश्यन्त्याः प्रियं पुत्रं लक्ष्मणं च महाबलम् ॥२-४३-२०॥",
        "index": 20,
        "shloka_num": 20
    },
    {
        "text": "अयं हि मां दीपयतेऽद्य वह्निस्तनूजशोकप्रभवो महाहितः ।\nमहीमिमां रश्मिभिरुत्तमप्रभो यथा निदाघे भगवान् दिवाकरः ॥२-४३-२१॥",
        "index": 21,
        "shloka_num": 21
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे कौसल्यापरिदेवितम् नाम त्रिचत्वारिशः सर्गः ॥२-४३॥",
        "index": 22,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे वनगमनापृच्छा नाम एकोनचत्वारिंशः सर्गः ॥२-३९॥",
        "index": 0,
        "shloka_num": null
    },
    {
        "text": "रामस्य तु वचः श्रुत्वा मुनिवेषधरं च तम् ।\nसमीक्ष्य सह भार्याभी राजा विगतचेतनः ॥२-३९-१॥",
        "index": 1,
        "shloka_num": 1
    },
    {
        "text": "नैनं दुःखेन संतप्तः प्रत्यवैक्षत राघवम् ।\nन चैनमभिसम्प्रेक्ष्य प्रत्यभाषत दुर्मनाः ॥२-३९-२॥",
        "index": 2,
        "shloka_num": 2
    },
    {
        "text": "स मुहूर्तमिवासंज्ञो दुःखितश्च महीपतिः ।\nविललाप महाबाहू राममेवानुचिन्तयन् ॥२-३९-३॥",
        "index": 3,
        "shloka_num": 3
    },
    {
        "text": "मन्ये खलु मया पूर्वं विवत्सा बहवः कृताः ।\nप्राणिनो हिंसिता वापि तन्मामिदमुपस्थितम् ॥२-३९-४॥",
        "index": 4,
        "shloka_num": 4
    },
    {
        "text": "न त्वेवानागते काले देहाच्च्यवति जीवितम् ।\nकैकेय्या क्लिश्यमानस्य मृत्युर्मम न विद्यते ॥२-३९-५॥",
        "index": 5,
        "shloka_num": 5
    },
    {
        "text": "योऽहं पावकसंकाशं पश्यामि पुरतः स्थितम् ।\nविहाय वसने सूक्ष्मे तापसाच्छादमात्मजम् ॥२-३९-६॥",
        "index": 6,
        "shloka_num": 6
    },
    {
        "text": "एकस्याः खलु कैकेय्याः कृतेऽयं खिद्यते जनः ।\nस्वार्थे प्रयतमानायाः संश्रित्य निकृतिं त्विमाम् ॥२-३९-७॥",
        "index": 7,
        "shloka_num": 7
    },
    {
        "text": "एवमुक्त्वा तु वचनं बाष्पेण विहतेन्द्रियः ।\nरामेति सकृदेवोक्त्वा व्याहर्तुं न शशाक सः ॥२-३९-८॥",
        "index": 8,
        "shloka_num": 8
    },
    {
        "text": "संज्ञां तु प्रतिलभ्यैव मुहूर्तात् स महीपतिः ।\nनेत्राभ्यामश्रुपूर्णाभ्यां सुमन्त्रमिदमब्रवीत् ॥२-३९-९॥",
        "index": 9,
        "shloka_num": 9
    },
    {
        "text": "औपवाह्यं रथं युक्त्वा त्वमायाहि हयोत्तमैः ।\nप्रापयैनं महाभागमितो जनपदात् परम् ॥२-३९-१०॥",
        "index": 10,
        "shloka_num": 10
    },
    {
        "text": "एवं मन्ये गुणवतां गुणानां फलमुच्यते ।\nपित्रा मात्रा च यत्साधुर्वीरो निर्वास्यते वनम् ॥२-३९-११॥",
        "index": 11,
        "shloka_num": 11
    },
    {
        "text": "राज्ञो वचनमाज्ञाय सुमन्त्रः शीघ्रविक्रमः ।\nयोजयित्वा ययौ तत्र रथमश्वैरलंकृतम् ॥२-३९-१२॥",
        "index": 12,
        "shloka_num": 12
    },
    {
        "text": "तं रथं राजपुत्राय सूतः कनकभूषितम् ।\nआचचक्षेऽञ्जलिं कृत्वा युक्तं परमवाजिभिः ॥२-३९-१३॥",
        "index": 13,
        "shloka_num": 13
    },
    {
        "text": "राजा सत्वरमाहूय व्यापृतं वित्तसंचये ।\nउवाच देशकालज्ञो निश्चितं सर्वतः शुचिः ॥२-३९-१४॥",
        "index": 14,
        "shloka_num": 14
    },
    {
        "text": "वासांसि च वरार्हाणि भूषणानि महान्ति च ।\nवर्षाण्येतानि संख्याय वैदेह्याः क्षिप्रमानय ॥२-३९-१५॥",
        "index": 15,
        "shloka_num": 15
    },
    {
        "text": "नरेन्द्रेणैवमुक्तस्तु गत्वा कोशगृहं ततः ।\nप्रायच्छत् सर्वमाहृत्य सीतायै क्षिप्रमेव तत् ॥२-३९-१६॥",
        "index": 16,
        "shloka_num": 16
    },
    {
        "text": "सा सुजाता सुजातानि वैदेही प्रस्थिता वनम् ।\nभूषयामास गात्राणि तैर्विचित्रैर्विभूषणैः ॥२-३९-१७॥",
        "index": 17,
        "shloka_num": 17
    },
    {
        "text": "व्यराजयत वैदेही वेश्म तत् सुविभूषिता ।\nउद्यतोंऽशुमतः काले खं प्रभेव विवस्वतः ॥२-३९-१८॥",
        "index": 18,
        "shloka_num": 18
    },
    {
        "text": "तां भुजाभ्यां परिष्वज्य श्वश्रूर्वचनमब्रवीत् ।\nअनाचरन्तीं कृपणं मूर्ध्न्युपाघ्राय मैथिलीम् ॥२-३९-१९॥",
        "index": 19,
        "shloka_num": 19
    },
    {
        "text": "असत्यः सर्वलोकेऽस्मिन् सततं सत्कृताः प्रियैः ।\nभर्तारं नानुमन्यन्ते विनिपातगतं स्त्रियः ॥२-३९-२०॥",
        "index": 20,
        "shloka_num": 20
    },
    {
        "text": "एष स्वभावो नारीणामनुभूय पुरा सुखम् ।\nअल्पामप्यापदं प्राप्य दुष्यन्ति प्रजहत्यपि ॥२-३९-२१॥",
        "index": 21,
        "shloka_num": 21
    },
    {
        "text": "असत्यशीला विकृता दुर्गा अहृदयाः सदा ।\nअसत्यः पापसंकल्पाः क्षणमात्रविरागिणः ॥२-३९-२२॥",
        "index": 22,
        "shloka_num": 22
    },
    {
        "text": "न कुलं न कृतं विद्या न दत्तं नापि संग्रहः ।\nस्त्रीणां गृह्णाति हृदयमनित्यहृदया हि ताः ॥२-३९-२३॥",
        "index": 23,
        "shloka_num": 23
    },
    {
        "text": "साध्वीनां तु स्थितानां तु शीले सत्ये श्रुते स्थिते ।\nस्त्रीणां पवित्रं परमं पतिरेको विशिष्यते ॥२-३९-२४॥",
        "index": 24,
        "shloka_num": 24
    },
    {
        "text": "स त्वया नावमन्तव्यः पुत्रः प्रव्राजितो वनम् ।\nतव देवसमस्त्वेष निर्धनः सधनोऽपि वा ॥२-३९-२५॥",
        "index": 25,
        "shloka_num": 25
    },
    {
        "text": "विज्ञाय वचनं सीता तस्या धर्मार्थसंहितम् ।\nकृत्वाञ्जलिमुवाचेदं श्वश्रूमभिमुखे स्थिता ॥२-३९-२६॥",
        "index": 26,
        "shloka_num": 26
    },
    {
        "text": "करिष्ये सर्वमेवाहमार्या यदनुशास्ति माम् ।\nअभिज्ञास्मि यथा भर्तुर्वर्तितव्यं श्रुतं च मे ॥२-३९-२७॥",
        "index": 27,
        "shloka_num": 27
    },
    {
        "text": "न मामसज्जनेनार्या समानयितुमर्हति ।\nधर्माद् विचलितुं नाहमलं चन्द्रादिव प्रभा ॥२-३९-२८॥",
        "index": 28,
        "shloka_num": 28
    },
    {
        "text": "नातन्त्री वाद्यते वीणा नाचक्रो विद्यते रथः ।\nनापतिः सुखमेधेत या स्यादपि शतात्मजा ॥२-३९-२९॥",
        "index": 29,
        "shloka_num": 29
    },
    {
        "text": "मितं ददाति हि पिता मितं भ्राता मितं सुतः ।\nअमितस्य तु दातारं भर्तारं का न पूजयेत् ॥२-३९-३०॥",
        "index": 30,
        "shloka_num": 30
    },
    {
        "text": "साहमेवंगता श्रेष्ठा श्रुतधर्मपरावरा ।\nआर्ये किमवमन्येयं स्त्रिया भर्ता हि दैवतम् ॥२-३९-३१॥",
        "index": 31,
        "shloka_num": 31
    },
    {
        "text": "सीताया वचनं श्रुत्वा कौसल्या हृदयङ्गमम् ।\nशुद्धसत्त्वा मुमोचाश्रु सहसा दुःखहर्षजम् ॥२-३९-३२॥",
        "index": 32,
        "shloka_num": 32
    },
    {
        "text": "तां प्राञ्जलिरभिप्रेक्ष्य मातृमध्येऽतिसत्कृताम् ।\nरामः परमधर्मात्मा मातरं वाक्यमब्रवीत् ॥२-३९-३३॥",
        "index": 33,
        "shloka_num": 33
    },
    {
        "text": "अम्ब मा दुःखिता भूत्वा पश्येस्त्वं पितरं मम ।\nक्षयोऽपि वनवासस्य क्षिप्रमेव भविष्यति ॥२-३९-३४॥",
        "index": 34,
        "shloka_num": 34
    },
    {
        "text": "सुप्तायास्ते गमिष्यन्ति नव वर्षाणि पञ्च च ।\nसमग्रमिह सम्प्राप्तं मां द्रक्ष्यसि सुहृद्वृतम् ॥२-३९-३५॥",
        "index": 35,
        "shloka_num": 35
    },
    {
        "text": "एतावदभिनीतार्थमुक्त्वा स जननीं वचः ।\nत्रयः शतशतार्धा हि ददर्शावेक्ष्य मातरः ॥२-३९-३६॥",
        "index": 36,
        "shloka_num": 36
    },
    {
        "text": "ताश्चापि स तथैवार्ता मातॄर्दशरथात्मजः ।\nधर्मयुक्तमिदं वाक्यं निजगाद कृताञ्जलिः ॥२-३९-३७॥",
        "index": 37,
        "shloka_num": 37
    },
    {
        "text": "संवासात् परुषं किंचिदज्ञानादपि यत् कृतम् ।\nतन्मे समुपजानीत सर्वाश्चामन्त्रयामि वः ॥२-३९-३८॥",
        "index": 38,
        "shloka_num": 38
    },
    {
        "text": "वचनं राघवस्यैतद् धर्मयुक्तं समाहितम् ।\nशुश्रुवुस्ताः स्त्रियः सर्वाः शोकोपहतचेतसः ॥२-३९-३९॥",
        "index": 39,
        "shloka_num": 39
    },
    {
        "text": "जज्ञोऽथ तासां संनादः क्रौञ्चीनामिव निःस्वनः ।\nमानवेन्द्रस्य भार्याणामेवं वदति राघवे ॥२-३९-४०॥",
        "index": 40,
        "shloka_num": 40
    },
    {
        "text": "मुरजपणवमेघघोषवद् दशरथवेश्म बभूव यत् पुरा ।\nविलपितपरिदेवनाकुलं व्यसनगतं तदभूत् सुदुःखितम् ॥२-३९-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे वनगमनापृच्छा नाम एकोनचत्वारिंशः सर्गः ॥२-३९॥",
        "index": 42,
        "shloka_num": null
    }
]
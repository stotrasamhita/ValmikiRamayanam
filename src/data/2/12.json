[
    {
        "text": "अथ श्रीमद्वाल्मीकीयरामायणे अयोध्याकाण्डे कैकेयीनिवर्तनप्रयासः नाम द्वादशः सर्गः ॥२-१२॥",
        "index": 0,
        "shloka_num": null
    },
    {
        "text": "ततः श्रुत्वा महाराजः कैकेय्या दारुणं वचः ।\nचिन्तामभिसमापेदे मुहूर्तं प्रतताप च ॥२-१२-१॥",
        "index": 1,
        "shloka_num": 1
    },
    {
        "text": "किं नु मेऽयं दिवास्वप्नश्चित्तमोहोऽपि वा मम ।\nअनुभूतोपसर्गो वा मनसो वाप्युपद्रवः ॥२-१२-२॥",
        "index": 2,
        "shloka_num": 2
    },
    {
        "text": "इति संचिन्त्य तद् राजा नाध्यगच्छत् तदासुखम् ।\nप्रतिलभ्य ततः संज्ञां कैकेयीवाक्यतापितः ॥२-१२-३॥",
        "index": 3,
        "shloka_num": 3
    },
    {
        "text": "व्यथितो विक्लवश्चैव व्याघ्रीं दृष्ट्वा यथा मृगः ।\nअसंवृतायामासीनो जगत्यां दीर्घमुच्छ्वसन् ॥२-१२-४॥",
        "index": 4,
        "shloka_num": 4
    },
    {
        "text": "मण्डले पन्नगो रुद्धो मन्त्रैरिव महाविषः ।\nअहो धिगिति सामर्षो वाचमुक्त्वा नराधिपः ॥२-१२-५॥",
        "index": 5,
        "shloka_num": 5
    },
    {
        "text": "मोहम् आपेदिवान् भूयः शोकोपहतचेतनः ।\nचिरेण तु नृपः संज्ञां प्रतिलभ्य सुदुःखितः ॥२-१२-६॥",
        "index": 6,
        "shloka_num": 6
    },
    {
        "text": "कैकेयीमब्रवीत् क्रुद्धो निर्दहन्निव तेजसा ।\nनृशंसे दुष्टचारित्रे कुलस्यास्य विनाशिनि ॥२-१२-७॥",
        "index": 7,
        "shloka_num": 7
    },
    {
        "text": "किं कृतं तव रामेण पापे पापं मयापि वा ।\nसदा ते जननीतुल्यां वृत्तिं वहति राघवः ॥२-१२-८॥",
        "index": 8,
        "shloka_num": 8
    },
    {
        "text": "तस्यैवं त्वमनर्थाय किंनिमित्तमिहोद्यता ।\nत्वं मयाऽऽत्मविनाशाय भवनं स्वं निवेशिता ॥२-१२-९॥",
        "index": 9,
        "shloka_num": 9
    },
    {
        "text": "अविज्ञानान्नृपसुता व्याला तीक्ष्णविषा यथा ।\nजीवलोको यदा सर्वो रामस्याह गुणस्तवम् ॥२-१२-१०॥",
        "index": 10,
        "shloka_num": 10
    },
    {
        "text": "अपराधं कमुद्दिश्य त्यक्ष्यामीष्टमहं सुतम् ।\nकौसल्यां च सुमित्रां च त्यजेयमपि वा श्रियम् ॥२-१२-११॥",
        "index": 11,
        "shloka_num": 11
    },
    {
        "text": "जीवितं चात्मनो रामं न त्वेव पितृवत्सलम् ।\nपरा भवति मे प्रीतिर्दृष्ट्वा तनयमग्रजम् ॥२-१२-१२॥",
        "index": 12,
        "shloka_num": 12
    },
    {
        "text": "अपश्यतस्तु मे रामं नष्टं भवति चेतनम् ।\nतिष्ठेल्लोको विना सूर्यं सस्यं वा सलिलं विना ॥२-१२-१३॥",
        "index": 13,
        "shloka_num": 13
    },
    {
        "text": "न तु रामं विना देहे तिष्ठेत्तु मम जीवितम् ।\nतदलं त्यज्यतामेष निश्चयः पापनिश्चये ॥२-१२-१४॥",
        "index": 14,
        "shloka_num": 14
    },
    {
        "text": "अपि ते चरणौ मूर्ध्ना स्पृशाम्येष प्रसीद मे ।\nकिमर्थं चिन्तितं पापे त्वया परमदारुणम् ॥२-१२-१५॥",
        "index": 15,
        "shloka_num": 15
    },
    {
        "text": "अथ जिज्ञाससे मां त्वं भरतस्य प्रियाप्रिये ।\nअस्तु यत्तत्त्वया पूर्वं व्याहृतं राघवं प्रति ॥२-१२-१६॥",
        "index": 16,
        "shloka_num": 16
    },
    {
        "text": "स मे ज्येष्ठसुतः श्रीमान् धर्मज्येष्ठ इतीव मे ।\nतत् त्वया प्रियवादिन्या सेवार्थं कथितं भवेत् ॥२-१२-१७॥",
        "index": 17,
        "shloka_num": 17
    },
    {
        "text": "तच्छ्रुत्वा शोकसंतप्ता संतापयसि मां भृशम् ।\nआविष्टासि गृहे शून्ये सा त्वं परवशं गता ॥२-१२-१८॥",
        "index": 18,
        "shloka_num": 18
    },
    {
        "text": "इक्ष्वाकूणां कुले देवि सम्प्राप्तः सुमहानयम् ।\nअनयो नयसम्पन्ने यत्र ते विकृता मतिः ॥२-१२-१९॥",
        "index": 19,
        "shloka_num": 19
    },
    {
        "text": "नहि किंचिदयुक्तं वा विप्रियं वा पुरा मम ।\nअकरोस्त्वं विशालाक्षि तेन न श्रद्दधामि ते ॥२-१२-२०॥",
        "index": 20,
        "shloka_num": 20
    },
    {
        "text": "ननु ते राघवस्तुल्यो भरतेन महात्मना ।\nबहुशो हि स्म बाले त्वं कथाः कथयसे मम ॥२-१२-२१॥",
        "index": 21,
        "shloka_num": 21
    },
    {
        "text": "तस्य धर्मात्मनो देवि वने वासं यशस्विनः ।\nकथं रोचयसे भीरु नव वर्षाणि पञ्च च ॥२-१२-२२॥",
        "index": 22,
        "shloka_num": 22
    },
    {
        "text": "अत्यन्तसुकुमारस्य तस्य धर्मे कृतात्मनः ।\nकथं रोचयसे वासमरण्ये भृशदारुणे ॥२-१२-२३॥",
        "index": 23,
        "shloka_num": 23
    },
    {
        "text": "रोचयस्यभिरामस्य रामस्य शुभलोचने ।\nतव शुश्रूषमाणस्य किमर्थं विप्रवासनम् ॥२-१२-२४॥",
        "index": 24,
        "shloka_num": 24
    },
    {
        "text": "रामो हि भरताद् भूयस्तव शुश्रूषते सदा ।\nविशेषं त्वयि तस्मात् तु भरतस्य न लक्षये ॥२-१२-२५॥",
        "index": 25,
        "shloka_num": 25
    },
    {
        "text": "शुश्रूषां गौरवं चैव प्रमाणं वचनक्रियाम् ।\nकस्तु भूयस्तरं कुर्यादन्यत्र पुरुषर्षभात् ॥२-१२-२६॥",
        "index": 26,
        "shloka_num": 26
    },
    {
        "text": "बहूनां स्त्रीसहस्राणां बहूनां चोपजीविनाम् ।\nपरिवादोऽपवादो वा राघवे नोपपद्यते ॥२-१२-२७॥",
        "index": 27,
        "shloka_num": 27
    },
    {
        "text": "सान्त्वयन् सर्वभूतानि रामः शुद्धेन चेतसा ।\nगृह्णाति मनुजव्याघ्रः प्रियैर्विषयवासिनः ॥२-१२-२८॥",
        "index": 28,
        "shloka_num": 28
    },
    {
        "text": "सत्येन लोकाञ् जयति द्विजान् दानेन राघवः ।\nगुरूञ् छुश्रूषया वीरो धनुषा युधि शात्रवान् ॥२-१२-२९॥",
        "index": 29,
        "shloka_num": 29
    },
    {
        "text": "सत्यं दानं तपस्त्यागो मित्रता शौचमार्जवम् ।\nविद्या च गुरुशुश्रूषा ध्रुवाण्येतानि राघवे ॥२-१२-३०॥",
        "index": 30,
        "shloka_num": 30
    },
    {
        "text": "तस्मिन्नार्जवसम्पन्ने देवि देवोपमे कथम् ।\nपापमाशंससे रामे महर्षिसमतेजसि ॥२-१२-३१॥",
        "index": 31,
        "shloka_num": 31
    },
    {
        "text": "न स्मराम्यप्रियं वाक्यं लोकस्य प्रियवादिनः ।\nस कथं त्वत्कृते रामं वक्ष्यामि प्रियमप्रियम् ॥२-१२-३२॥",
        "index": 32,
        "shloka_num": 32
    },
    {
        "text": "क्षमा यस्मिंस्तपस्त्यागः सत्यं धर्मः कृतज्ञता ।\nअप्यहिंसा च भूतानां तमृते कागतिर्मम ॥२-१२-३३॥",
        "index": 33,
        "shloka_num": 33
    },
    {
        "text": "मम वृद्धस्य कैकेयि गतान्तस्य तपस्विनः ।\nदीनं लालप्यमानस्य कारुण्यं कर्तुमर्हसि ॥२-१२-३४॥",
        "index": 34,
        "shloka_num": 34
    },
    {
        "text": "पृथिव्यां सागरान्तायां यत् किंचिदधिगम्यते ।\nतत् सर्वं तव दास्यामि मा च त्वं मन्युमाविश ॥२-१२-३५॥",
        "index": 35,
        "shloka_num": 35
    },
    {
        "text": "अञ्जलिं कुर्मि कैकेयि पादौ चापि स्पृशामि ते ।\nशरणं भव रामस्य माधर्मो मामिह स्पृशेत् ॥२-१२-३६॥",
        "index": 36,
        "shloka_num": 36
    },
    {
        "text": "इति दुःखाभिसंतप्तं विलपन्तमचेतनम् ।\nघूर्णमानं महाराजं शोकेन समभिप्लुतम् ॥२-१२-३७॥",
        "index": 37,
        "shloka_num": 37
    },
    {
        "text": "पारं शोकार्णवस्याशु प्रार्थयन्तं पुनः पुनः ।\nप्रत्युवाचाथ कैकेयी रौद्रा रौद्रतरं वचः ॥२-१२-३८॥",
        "index": 38,
        "shloka_num": 38
    },
    {
        "text": "यदि दत्त्वा वरौ राजन् पुनः प्रत्यनुतप्यसे ।\nधार्मिकत्वं कथं वीर पृथिव्यां कथयिष्यसि ॥२-१२-३९॥",
        "index": 39,
        "shloka_num": 39
    },
    {
        "text": "यदा समेता बहवस्त्वया राजर्षयः सह ।\nकथयिष्यन्ति धर्मज्ञ तत्र किं प्रतिवक्ष्यसि ॥२-१२-४०॥",
        "index": 40,
        "shloka_num": 40
    },
    {
        "text": "यस्याः प्रसादे जीवामि या च मामभ्यपालयत् ।\nतस्याः कृता मया मिथ्या कैकेय्या इति वक्ष्यसि ॥२-१२-४१॥",
        "index": 41,
        "shloka_num": 41
    },
    {
        "text": "किल्बिषं त्वं नरेन्द्राणां करिष्यसि नराधिप ।\nयो दत्त्वा वरमद्यैव पुनरन्यानि भाषसे ॥२-१२-४२॥",
        "index": 42,
        "shloka_num": 42
    },
    {
        "text": "शैब्यः श्येनकपोतीये स्वमांसं पक्षिणे ददौ ।\nअलर्कश्चक्षुषी दत्त्वा जगाम गतिमुत्तमाम् ॥२-१२-४३॥",
        "index": 43,
        "shloka_num": 43
    },
    {
        "text": "सागरः समयं कृत्वा न वेलामतिवर्तते ।\nसमयं मानृतं कार्षीः पूर्ववृत्तमनुस्मरन् ॥२-१२-४४॥",
        "index": 44,
        "shloka_num": 44
    },
    {
        "text": "स त्वं धर्मं परित्यज्य रामं राज्येऽभिषिच्य च ।\nसह कौसल्यया नित्यं रन्तुमिच्छसि दुर्मते ॥२-१२-४५॥",
        "index": 45,
        "shloka_num": 45
    },
    {
        "text": "भवत्वधर्मो धर्मो वा सत्यं वा यदि वानृतम् ।\nयत्त्वया संश्रुतं मह्यं तस्य नास्ति व्यतिक्रमः ॥२-१२-४६॥",
        "index": 46,
        "shloka_num": 46
    },
    {
        "text": "अहं हि विषमद्यैव पीत्वा बहु तवाग्रतः ।\nपश्यतस्ते मरिष्यामि रामो यद्यभिषिच्यते ॥२-१२-४७॥",
        "index": 47,
        "shloka_num": 47
    },
    {
        "text": "एकाहमपि पश्येयं यद्यहं राममातरम् ।\nअञ्जलिं प्रतिगृह्णन्तीं श्रेयो ननु मृतिर्मम ॥२-१२-४८॥",
        "index": 48,
        "shloka_num": 48
    },
    {
        "text": "भरतेनात्मना चाहं शपे ते मनुजाधिप ।\nयथा नान्येन तुष्येयमृते रामविवासनात् ॥२-१२-४९॥",
        "index": 49,
        "shloka_num": 49
    },
    {
        "text": "एतावदुक्त्वा वचनं कैकेयी विरराम ह ।\nविलपन्तं च राजानं न प्रतिव्याजहार सा ॥२-१२-५०॥",
        "index": 50,
        "shloka_num": 50
    },
    {
        "text": "श्रुत्वा तु राजा कैकेय्या वाक्यं परमशोभनम् ।\nरामस्य च वने वासमैश्वर्यं भरतस्य च ॥२-१२-५१॥",
        "index": 51,
        "shloka_num": 51
    },
    {
        "text": "नाभ्यभाषत कैकेयीं मुहूर्तं व्याकुलेन्द्रियः ।\nप्रैक्षतानिमिषो देवीं प्रियामप्रियवादिनीम् ॥२-१२-५२॥",
        "index": 52,
        "shloka_num": 52
    },
    {
        "text": "तां हि वज्रसमां वाचमाकर्ण्य हृदयाप्रियाम् ।\nदुःखशोकमयीं श्रुत्वा राजा न सुखितोऽभवत् ॥२-१२-५३॥",
        "index": 53,
        "shloka_num": 53
    },
    {
        "text": "स देव्या व्यवसायं च घोरं च शपथं कृतम् ।\nध्यात्वा रामेति निःश्वस्य च्छिन्नस्तरुरिवापतत् ॥२-१२-५४॥",
        "index": 54,
        "shloka_num": 54
    },
    {
        "text": "नष्टचित्तो यथोन्मत्तो विपरीतो यथातुरः ।\nहृततेजा यथा सर्पो बभूव जगतीपतिः ॥२-१२-५५॥",
        "index": 55,
        "shloka_num": 55
    },
    {
        "text": "दीनयाऽऽतुरया वाचा इति होवाच कैकयीम् ।\nअनर्थमिममर्थाभं केन त्वमुपदेशिता ॥२-१२-५६॥",
        "index": 56,
        "shloka_num": 56
    },
    {
        "text": "भूतोपहतचित्तेव ब्रुवन्ती मां न लज्जसे ।\nशीलव्यसनमेतत् ते नाभिजानाम्यहं पुरा ॥२-१२-५७॥",
        "index": 57,
        "shloka_num": 57
    },
    {
        "text": "बालायास्तत् त्विदानीं ते लक्षये विपरीतवत् ।\nकुतो वा ते भयं जातं या त्वमेवंविधं वरम् ॥२-१२-५८॥",
        "index": 58,
        "shloka_num": 58
    },
    {
        "text": "राष्ट्रे भरतमासीनं वृणीषे राघवं वने ।\nविरमैतेन भावेन त्वमेतेनानृतेन च ॥२-१२-५९॥",
        "index": 59,
        "shloka_num": 59
    },
    {
        "text": "यदि भर्तुः प्रियं कार्यं लोकस्य भरतस्य च ।\nनृशंसे पापसंकल्पे क्षुद्रे दुष्कृतकारिणि ॥२-१२-६०॥",
        "index": 60,
        "shloka_num": 60
    },
    {
        "text": "किं नु दुःखमलीकं वा मयि रामे च पश्यसि ।\nन कथंचिदृते रामाद् भरतो राज्यमावसेत् ॥२-१२-६१॥",
        "index": 61,
        "shloka_num": 61
    },
    {
        "text": "रामादपि हि तं मन्ये धर्मतो बलवत्तरम् ।\nकथं द्रक्ष्यामि रामस्य वनं गच्छेति भाषिते ॥२-१२-६२॥",
        "index": 62,
        "shloka_num": 62
    },
    {
        "text": "मुखवर्णं विवर्णं तु यथैवेन्दुमुपप्लुतम् ।\nतां तु मे सुकृतां बुद्धिं सुहृद्भिः सह निश्चिताम् ॥२-१२-६३॥",
        "index": 63,
        "shloka_num": 63
    },
    {
        "text": "कथं द्रक्ष्याम्यपावृत्तां परैरिव हतां चमूम् ।\nकिं मां वक्ष्यन्ति राजानो नानादिग्भ्यः समागताः ॥२-१२-६४॥",
        "index": 64,
        "shloka_num": 64
    },
    {
        "text": "बालो बतायमैक्ष्वाकश्चिरं राज्यमकारयत् ।\nयदा हि बहवो वृद्धा गुणवन्तो बहुश्रुताः ॥२-१२-६५॥",
        "index": 65,
        "shloka_num": 65
    },
    {
        "text": "परिप्रक्ष्यन्ति काकुत्स्थं वक्ष्यामीह कथं तदा ।\nकैकेय्या क्लिश्यमानेन पुत्रः प्रव्राजितो मया ॥२-१२-६६॥",
        "index": 66,
        "shloka_num": 66
    },
    {
        "text": "यदि सत्यं ब्रवीम्येतत् तदसत्यं भविष्यति ।\nकिं मां वक्ष्यति कौसल्या राघवे वनमास्थिते ॥२-१२-६७॥",
        "index": 67,
        "shloka_num": 67
    },
    {
        "text": "किं चैनां प्रतिवक्ष्यामि कृत्वा विप्रियमीदृशम् ।\nयदा यदा च कौसल्या दासीव च सखीव च ॥२-१२-६८॥",
        "index": 68,
        "shloka_num": 68
    },
    {
        "text": "भार्यावद् भगिनीवच्च मातृवच्चोपतिष्ठति ।\nसततं प्रियकामा मे प्रियपुत्रा प्रियंवदा ॥२-१२-६९॥",
        "index": 69,
        "shloka_num": 69
    },
    {
        "text": "न मया सत्कृता देवी सत्कारार्हा कृते तव ।\nइदानीं तत्तपति मां यन्मया सुकृतं त्वयि ॥२-१२-७०॥",
        "index": 70,
        "shloka_num": 70
    },
    {
        "text": "अपथ्यव्यञ्जनोपेतं भुक्तमन्नमिवातुरम् ।\nविप्रकारं च रामस्य सम्प्रयाणं वनस्य च ॥२-१२-७१॥",
        "index": 71,
        "shloka_num": 71
    },
    {
        "text": "सुमित्रा प्रेक्ष्य वै भीता कथं मे विश्वसिष्यति ।\nकृपणं बत वैदेही श्रोष्यति द्वयमप्रियम् ॥२-१२-७२॥",
        "index": 72,
        "shloka_num": 72
    },
    {
        "text": "मां च पञ्चत्वमापन्नं रामं च वनमाश्रितम् ।\nवैदेही बत मे प्राणान् शोचन्ती क्षपयिष्यति ॥२-१२-७३॥",
        "index": 73,
        "shloka_num": 73
    },
    {
        "text": "हीना हिमवतः पार्श्वे किंनरेणेव किंनरी ।\nनहि राममहं दृष्ट्वा प्रवसन्तं महावने ॥२-१२-७४॥",
        "index": 74,
        "shloka_num": 74
    },
    {
        "text": "चिरं जीवितुमाशंसे रुदन्तीं चापि मैथिलीम् ।\nसा नूनं विधवा राज्यं सपुत्रा कारयिष्यसि ॥२-१२-७५॥",
        "index": 75,
        "shloka_num": 75
    },
    {
        "text": "सतीं त्वामहमत्यन्तं व्यवस्याम्यसतीं सतीम् ।\nरूपिणीं विषसंयुक्तां पीत्वेव मदिरां नरः ॥२-१२-७६॥",
        "index": 76,
        "shloka_num": 76
    },
    {
        "text": "अनृतैर्बत मां सान्त्वैः सान्त्वयन्ती स्म भाषसे ।\nगीतशब्देन संरुध्य लुब्धो मृगमिवावधीः ॥२-१२-७७॥",
        "index": 77,
        "shloka_num": 77
    },
    {
        "text": "अनार्य इति मामार्याः पुत्रविक्रायकं ध्रुवम् ।\nविकरिष्यन्ति रथ्यासु सुरापं ब्राह्मणं यथा ॥२-१२-७८॥",
        "index": 78,
        "shloka_num": 78
    },
    {
        "text": "अहो दुःखमहो कृच्छ्रं यत्र वाचः क्षमे तव ।\nदुःखमेवंविधं प्राप्तं पुरा कृतमिवाशुभम् ॥२-१२-७९॥",
        "index": 79,
        "shloka_num": 79
    },
    {
        "text": "चिरं खलु मया पापे त्वं पापेनाभिरक्षिता ।\nअज्ञानादुपसम्पन्ना रज्जुरुद्बन्धनी यथा ॥२-१२-८०॥",
        "index": 80,
        "shloka_num": 80
    },
    {
        "text": "रममाणस्त्वया सार्धं मृत्युं त्वां नाभिलक्षये ।\nबालो रहसि हस्तेन कृष्णसर्पमिवास्पृशम् ॥२-१२-८१॥",
        "index": 81,
        "shloka_num": 81
    },
    {
        "text": "तं तु मां जीवलोकोऽयं नूनमाक्रोष्टुमर्हति ।\nमया ह्यपितृकः पुत्रः स महात्मा दुरात्मना ॥२-१२-८२॥",
        "index": 82,
        "shloka_num": 82
    },
    {
        "text": "बालिशो बत कामात्मा राजा दशरथो भृशम् ।\nस्त्रीकृते यः प्रियं पुत्रं वनं प्रस्थापयिष्यति ॥२-१२-८३॥",
        "index": 83,
        "shloka_num": 83
    },
    {
        "text": "वेदैश्च ब्रह्मचर्यैश्च गुरुभिश्चोपकर्शितः ।\nभोगकाले महत्कृच्छ्रं पुनरेव प्रपत्स्यते ॥२-१२-८४॥",
        "index": 84,
        "shloka_num": 84
    },
    {
        "text": "नालं द्वितीयं वचनं पुत्रो मां प्रतिभाषितुम् ।\nस वनं प्रव्रजेत्युक्तो बाढमित्येव वक्ष्यति ॥२-१२-८५॥",
        "index": 85,
        "shloka_num": 85
    },
    {
        "text": "यदि मे राघवः कुर्याद् वनं गच्छेति चोदितः ।\nप्रतिकूलं प्रियं मे स्यान्न तु वत्सः करिष्यति ॥२-१२-८६॥",
        "index": 86,
        "shloka_num": 86
    },
    {
        "text": "राघवे हि वनं प्राप्ते सर्वलोकस्य धिक्कृतम् ।\nमृत्युरक्षमणीयं मां नयिष्यति यमक्षयम् ॥२-१२-८७॥",
        "index": 87,
        "shloka_num": 87
    },
    {
        "text": "मृते मयि गते रामे वनं मनुजपुङ्गवे ।\nइष्टे मम जने शेषे किं पापं प्रतिपत्स्यसे ॥२-१२-८८॥",
        "index": 88,
        "shloka_num": 88
    },
    {
        "text": "कौसल्या मां च रामं च पुत्रौ च यदि हास्यति ।\nदुःखान्यसहती देवी मामेवानुगमिष्यति ॥२-१२-८९॥",
        "index": 89,
        "shloka_num": 89
    },
    {
        "text": "कौसल्यां च सुमित्रां च मां च पुत्रैस्त्रिभिः सह ।\nप्रक्षिप्य नरके सा त्वं कैकेयि सुखिता भव ॥२-१२-९०॥",
        "index": 90,
        "shloka_num": 90
    },
    {
        "text": "मया रामेण च त्यक्तं शाश्वतं सत्कृतं गुणैः ।\nइक्ष्वाकुकुलमक्षोभ्यमाकुलं पालयिष्यसि ॥२-१२-९१॥",
        "index": 91,
        "shloka_num": 91
    },
    {
        "text": "प्रियं चेद् भरतस्यैतद् रामप्रव्राजनं भवेत् ।\nमा स्म मे भरतः कार्षीत् प्रेतकृत्यं गतायुषः ॥२-१२-९२॥",
        "index": 92,
        "shloka_num": 92
    },
    {
        "text": "मृते मयि गते रामे वनं पुरुषपुङ्गवे ।\nसेदानीं विधवा राज्यं सपुत्रा कारयिष्यसि ॥२-१२-९३॥",
        "index": 93,
        "shloka_num": 93
    },
    {
        "text": "त्वं राजपुत्रि दैवेन न्यवसो मम वेश्मनि ।\nअकीर्तिश्चातुला लोके ध्रुवः परिभवश्च मे ।\nसर्वभूतेषु चावज्ञा यथा पापकृतस्तथा ॥२-१२-९४॥",
        "index": 94,
        "shloka_num": 94
    },
    {
        "text": "कथं रथैर्विभुर्यात्वा गजाश्वैश्च मुहुर्मुहुः ।\nपद्भ्यां रामो महारण्ये वत्सो मे विचरिष्यति ॥२-१२-९५॥",
        "index": 95,
        "shloka_num": 95
    },
    {
        "text": "यस्य चाहारसमये सूदाः कुण्डलधारिणः ।\nअहंपूर्वाः पचन्ति स्म प्रसन्नाः पानभोजनम् ॥२-१२-९६॥",
        "index": 96,
        "shloka_num": 96
    },
    {
        "text": "स कथं नु कषायाणि तिक्तानि कटुकानि च ।\nभक्षयन् वन्यमाहारं सुतो मे वर्तयिष्यति ॥२-१२-९७॥",
        "index": 97,
        "shloka_num": 97
    },
    {
        "text": "महार्हवस्त्रसम्बद्धो भूत्वा चिरसुखोचितः ।\nकाषायपरिधानस्तु कथं रामो भविष्यति ॥२-१२-९८॥",
        "index": 98,
        "shloka_num": 98
    },
    {
        "text": "कस्येदं दारुणं वाक्यमेवंविधमपीरितम् ।\nरामस्यारण्यगमनं भरतस्याभिषेचनम् ॥२-१२-९९॥",
        "index": 99,
        "shloka_num": 99
    },
    {
        "text": "धिगस्तु योषितो नाम शठाः स्वार्थपरायणाः ।\nन ब्रवीमि स्त्रियः सर्वा भरतस्यैव मातरम् ॥२-१२-१००॥",
        "index": 100,
        "shloka_num": 100
    },
    {
        "text": "अनर्थभावेऽर्थपरे नृशंसे ममानुतापाय निवेशितासि ।\nकिमप्रियं पश्यसि मन्निमित्तं हितानुकारिण्यथवापि रामे ॥२-१२-१०१॥",
        "index": 101,
        "shloka_num": 101
    },
    {
        "text": "परित्यजेयुः पितरोऽपि पुत्रान् भार्याः पतींश्चापि कृतानुरागाः ।\nकृत्स्नं हि सर्वं कुपितं जगत् स्याद् दृष्ट्वैव रामं व्यसने निमग्नम् ॥२-१२-१०२॥",
        "index": 102,
        "shloka_num": 102
    },
    {
        "text": "अहं पुनर्देवकुमाररूपमलंकृतं तं सुतमाव्रजन्तम् ।\nनन्दामि पश्यन्निव दर्शनेन भवामि दृष्ट्वैव पुनर्युवेव ॥२-१२-१०३॥",
        "index": 103,
        "shloka_num": 103
    },
    {
        "text": "विना हि सूर्येण भवेत् प्रवृत्तिरवर्षता वज्रधरेण वापि ।\nरामं तु गच्छन्तमितः समीक्ष्य जीवेन्न कश्चित्त्विति चेतना मे ॥२-१२-१०४॥",
        "index": 104,
        "shloka_num": 104
    },
    {
        "text": "विनाशकामामहिताममित्रामावासयं मृत्युमिवात्मनस्त्वाम् ।\nचिरं बताङ्केन धृतासि सर्पी महाविषा तेन हतोऽस्मि मोहात् ॥२-१२-१०५॥",
        "index": 105,
        "shloka_num": 105
    },
    {
        "text": "मया च रामेण सलक्ष्मणेन प्रशास्तु हीनो भरतस्त्वया सह ।\nपुरं च राष्ट्रं च निहत्य बान्धवान् ममाहितानां च भवाभिहर्षिणी ॥२-१२-१०६॥",
        "index": 106,
        "shloka_num": 106
    },
    {
        "text": "नृशंसवृत्ते व्यसनप्रहारिणि प्रसह्य वाक्यं यदिहाद्य भाषसे ।\nन नाम ते तेन मुखात् पतन्त्यधो विशीर्यमाणा दशनाः सहस्रधा ॥२-१२-१०७॥",
        "index": 107,
        "shloka_num": 107
    },
    {
        "text": "न किंचिदाहाहितमप्रियं वचो न वेत्ति रामः परुषाणि भाषितुम् ।\nकथं तु रामे ह्यभिरामवादिनि ब्रवीषि दोषान् गुणनित्यसम्मते ॥२-१२-१०८॥",
        "index": 108,
        "shloka_num": 108
    },
    {
        "text": "प्रताम्य वा प्रज्वल वा प्रणश्य वा सहस्रशो वा स्फुटितां महीं व्रज ।\nन ते करिष्यामि वचः सुदारुणं ममाहितं केकयराजपांसने ॥२-१२-१०९॥",
        "index": 109,
        "shloka_num": 109
    },
    {
        "text": "क्षुरोपमां नित्यमसत्प्रियंवदां प्रदुष्टभावां स्वकुलोपघातिनीम् ।\nन जीवितुं त्वां विषहेऽमनोरमां दिधक्षमाणां हृदयं सबन्धनम् ॥२-१२-११०॥",
        "index": 110,
        "shloka_num": 110
    },
    {
        "text": "न जीवितं मेऽस्ति कुतः पुनः सुखं विनात्मजेनात्मवतां कुतो रतिः ।\nममाहितं देवि न कर्तुमर्हसि स्पृशामि पादावपि ते प्रसीद मे ॥२-१२-१११॥",
        "index": 111,
        "shloka_num": 111
    },
    {
        "text": "स भूमिपालो विलपन्ननाथवत् स्त्रिया गृहीतो हृदयेऽतिमात्रया ।\nपपात देव्याश्चरणौ प्रसारितावुभावसम्प्राप्य यथाऽऽतुरस्तथा ॥२-१२-११२॥",
        "index": 112,
        "shloka_num": 112
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे कैकेयीनिवर्तनप्रयासः नाम द्वादशः सर्गः ॥२-१२॥",
        "index": 113,
        "shloka_num": null
    }
]
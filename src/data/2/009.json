[
    {
        "text": "अथ श्रीमद्वाल्मीकीयरामायणे अयोध्याकाण्डे रामप्रवासनोपायचिन्ता नाम नवमः सर्गः ॥२-९॥",
        "index": 0,
        "shloka_num": null
    },
    {
        "text": "एवमुक्ता तु कैकेयी क्रोधेन ज्वलितानना ।\nदीर्घमुष्णं विनिःश्वस्य मन्थरामिदमब्रवीत् ॥२-९-१॥",
        "index": 1,
        "shloka_num": 1
    },
    {
        "text": "अद्य राममितः क्षिप्रं वनं प्रस्थापयाम्यहम् ।\nयौवराज्येन भरतं क्षिप्रमद्याभिषेचये ॥२-९-२॥",
        "index": 2,
        "shloka_num": 2
    },
    {
        "text": "इदं त्विदानीं सम्पश्य केनोपायेन साधये ।\nभरतः प्राप्नुयाद् राज्यं न तु रामः कथंचन ॥२-९-३॥",
        "index": 3,
        "shloka_num": 3
    },
    {
        "text": "एवमुक्ता तु सा देव्या मन्थरा पापदर्शिनी ।\nरामार्थमुपहिंसन्ती कैकेयीमिदमब्रवीत् ॥२-९-४॥",
        "index": 4,
        "shloka_num": 4
    },
    {
        "text": "हन्तेदानीं प्रपश्य त्वं कैकेयि श्रूयतां वचः ।\nयथा ते भरतो राज्यं पुत्रः प्राप्स्यति केवलम् ॥२-९-५॥",
        "index": 5,
        "shloka_num": 5
    },
    {
        "text": "किं न स्मरसि कैकेयि स्मरन्ती वा निगूहसे ।\nयदुच्यमानमात्मार्थं मत्तस्त्वं श्रोतुमिच्छसि ॥२-९-६॥",
        "index": 6,
        "shloka_num": 6
    },
    {
        "text": "मयोच्यमानं यदि ते श्रोतुं छन्दो विलासिनि ।\nश्रूयतामभिधास्यामि श्रुत्वा चैतद् विधीयताम् ॥२-९-७॥",
        "index": 7,
        "shloka_num": 7
    },
    {
        "text": "श्रुत्वैवं वचनं तस्या मन्थरायास्तु कैकयी ।\nकिंचिदुत्थाय शयनात् स्वास्तीर्णादिदमब्रवीत् ॥२-९-८॥",
        "index": 8,
        "shloka_num": 8
    },
    {
        "text": "कथयस्व ममोपायं केनोपायेन मन्थरे ।\nभरतः प्राप्नुयाद् राज्यं न तु रामः कथंचन ॥२-९-९॥",
        "index": 9,
        "shloka_num": 9
    },
    {
        "text": "एवमुक्ता तदा देव्या मन्थरा पापदर्शिनी ।\nरामार्थमुपहिंसन्ती कैकेयीमिदमब्रवीत् ॥२-९-१०॥",
        "index": 10,
        "shloka_num": 10
    },
    {
        "text": "पुरा देवासुरे युद्धे सह राजर्षिभिः पतिः ।\nअगच्छत् त्वामुपादाय देवराजस्य साह्यकृत् ॥२-९-११॥",
        "index": 11,
        "shloka_num": 11
    },
    {
        "text": "दिशमास्थाय कैकेयि दक्षिणां दण्डकान् प्रति ।\nवैजयन्तमिति ख्यातं पुरं यत्र तिमिध्वजः ॥२-९-१२॥",
        "index": 12,
        "shloka_num": 12
    },
    {
        "text": "स शम्बर इति ख्यातः शतमायो महासुरः ।\nददौ शक्रस्य संग्रामं देवसङ्घैरनिर्जितः ॥२-९-१३॥",
        "index": 13,
        "shloka_num": 13
    },
    {
        "text": "तस्मिन् महति संग्रामे पुरुषान् क्षतविक्षतान् ।\nरात्रौ प्रसुप्तान् घ्नन्ति स्म तरसापास्य राक्षसाः ॥२-९-१४॥",
        "index": 14,
        "shloka_num": 14
    },
    {
        "text": "तत्राकरोन्महायुद्धं राजा दशरथस्तदा ।\nअसुरैश्च महाबाहुः शस्त्रैश्च शकलीकृतः ॥२-९-१५॥",
        "index": 15,
        "shloka_num": 15
    },
    {
        "text": "अपवाह्य त्वया देवि संग्रामान्नष्टचेतनः ।\nतत्रापि विक्षतः शस्त्रैः पतिस्ते रक्षितस्त्वया ॥२-९-१६॥",
        "index": 16,
        "shloka_num": 16
    },
    {
        "text": "तुष्टेन तेन दत्तौ ते द्वौ वरौ शुभदर्शने ।\nस त्वयोक्तः पतिर्देवि यदेच्छेयं तदा वरम् ॥२-९-१७॥",
        "index": 17,
        "shloka_num": 17
    },
    {
        "text": "गृह्णीयां तु तदा भर्तस्तथेत्युक्तं महात्मना ।\nअनभिज्ञा ह्यहं देवि त्वयैव कथितं पुरा ॥२-९-१८॥",
        "index": 18,
        "shloka_num": 18
    },
    {
        "text": "कथैषा तव तु स्नेहान्मनसा धार्यते मया ।\nरामाभिषेकसम्भारान्निगृह्य विनिवर्तय ॥२-९-१९॥",
        "index": 19,
        "shloka_num": 19
    },
    {
        "text": "तौ च याचस्व भर्तारं भरतस्याभिषेचनम् ।\nप्रव्राजनं च रामस्य वर्षाणि च चतुर्दश ॥२-९-२०॥",
        "index": 20,
        "shloka_num": 20
    },
    {
        "text": "चतुर्दश हि वर्षाणि रामे प्रव्राजिते वनम् ।\nप्रजाभावगतस्नेहः स्थिरः पुत्रो भविष्यति ॥२-९-२१॥",
        "index": 21,
        "shloka_num": 21
    },
    {
        "text": "क्रोधागारं प्रविश्याद्य क्रुद्धेवाश्वपतेः सुते ।\nशेष्वानन्तर्हितायां त्वं भूमौ मलिनवासिनी ॥२-९-२२॥",
        "index": 22,
        "shloka_num": 22
    },
    {
        "text": "मा स्मैनं प्रत्युदीक्षेथा मा चैनमभिभाषथाः ।\nरुदन्ती पार्थिवं दृष्ट्वा जगत्यां शोकलालसा ॥२-९-२३॥",
        "index": 23,
        "shloka_num": 23
    },
    {
        "text": "दयिता त्वं सदा भर्तुरत्र मे नास्ति संशयः ।\nत्वत्कृते च महाराजो विशेदपि हुताशनम् ॥२-९-२४॥",
        "index": 24,
        "shloka_num": 24
    },
    {
        "text": "न त्वां क्रोधयितुं शक्तो न क्रुद्धां प्रत्युदीक्षितुम् ।\nतव प्रियार्थं राजा तु प्राणानपि परित्यजेत् ॥२-९-२५॥",
        "index": 25,
        "shloka_num": 25
    },
    {
        "text": "न ह्यतिक्रमितुं शक्तस्तव वाक्यं महीपतिः ।\nमन्दस्वभावे बुध्यस्व सौभाग्यबलमात्मनः ॥२-९-२६॥",
        "index": 26,
        "shloka_num": 26
    },
    {
        "text": "मणिमुक्तासुवर्णानि रत्नानि विविधानि च ।\nदद्याद् दशरथो राजा मा स्म तेषु मनः कृथाः ॥२-९-२७॥",
        "index": 27,
        "shloka_num": 27
    },
    {
        "text": "यौ तौ देवासुरे युद्धे वरौ दशरथो ददौ ।\nतौ स्मारय महाभागे सोऽर्थो न त्वा क्रमेदति ॥२-९-२८॥",
        "index": 28,
        "shloka_num": 28
    },
    {
        "text": "यदा तु ते वरं दद्यात् स्वयमुत्थाप्य राघवः ।\nव्यवस्थाप्य महाराजं त्वमिमं वृणुया वरम् ॥२-९-२९॥",
        "index": 29,
        "shloka_num": 29
    },
    {
        "text": "रामप्रव्रजनं दूरं नव वर्षाणि पञ्च च ।\nभरतः क्रियतां राजा पृथिव्यां पार्थिवर्षभ ॥२-९-३०॥",
        "index": 30,
        "shloka_num": 30
    },
    {
        "text": "चतुर्दश हि वर्षाणि रामे प्रव्राजिते वनम् ।\nरूढश्च कृतमूलश्च शेषं स्थास्यति ते सुतः ॥२-९-३१॥",
        "index": 31,
        "shloka_num": 31
    },
    {
        "text": "रामप्रव्राजनं चैव देवि याचस्व तं वरम् ।\nएवं सेत्स्यन्ति पुत्रस्य सर्वार्थास्तव कामिनि ॥२-९-३२॥",
        "index": 32,
        "shloka_num": 32
    },
    {
        "text": "एवं प्रव्राजितश्चैव रामोऽरामो भविष्यति ।\nभरतश्च गतामित्रस्तव राजा भविष्यति ॥२-९-३३॥",
        "index": 33,
        "shloka_num": 33
    },
    {
        "text": "येन कालेन रामश्च वनात् प्रत्यागमिष्यति ।\nअन्तर्बहिश्च पुत्रस्ते कृतमूलो भविष्यति ॥२-९-३४॥",
        "index": 34,
        "shloka_num": 34
    },
    {
        "text": "संगृहीतमनुष्यश्च सुहृद्भिः साकमात्मवान् ।\nप्राप्तकालं नु मन्येऽहं राजानं वीतसाध्वसा ॥२-९-३५॥",
        "index": 35,
        "shloka_num": 35
    },
    {
        "text": "रामाभिषेकसंकल्पान्निगृह्य विनिवर्तय ।\nअनर्थमर्थरूपेण ग्राहिता सा ततस्तया ॥२-९-३६॥",
        "index": 36,
        "shloka_num": 36
    },
    {
        "text": "हृष्टा प्रतीता कैकेयी मन्थरामिदमब्रवीत् ।\nसा हि वाक्येन कुब्जायाः किशोरीवोत्पथं गता ॥२-९-३७॥",
        "index": 37,
        "shloka_num": 37
    },
    {
        "text": "कैकेयी विस्मयं प्राप्य परं परमदर्शना ।\nप्रज्ञां ते नावजानामि श्रेष्ठे श्रेष्ठाभिधायिनि ॥२-९-३८॥",
        "index": 38,
        "shloka_num": 38
    },
    {
        "text": "पृथिव्यामसि कुब्जानामुत्तमा बुद्धिनिश्चये ।\nत्वमेव तु ममार्थेषु नित्ययुक्ता हितैषिणी ॥२-९-३९॥",
        "index": 39,
        "shloka_num": 39
    },
    {
        "text": "नाहं समवबुद्ध्येयं कुब्जे राज्ञश्चिकीर्षितम् ।\nसन्ति दुःसंस्थिताः कुब्जाः वक्राः परमपापिकाः ॥२-९-४०॥",
        "index": 40,
        "shloka_num": 40
    },
    {
        "text": "त्वं पद्ममिव वातेन संनता प्रियदर्शना ।\nउरस्तेऽभिनिविष्टं वै यावत् स्कन्धात् समुन्नतम् ॥२-९-४१॥",
        "index": 41,
        "shloka_num": 41
    },
    {
        "text": "अधस्ताच्चोदरं शान्तं सुनाभमिव लज्जितम् ।\nप्रतिपूर्णं च जघनं सुपीनौ च पयोधरौ ॥२-९-४२॥",
        "index": 42,
        "shloka_num": 42
    },
    {
        "text": "विमलेन्दुसमं वक्त्रमहो राजसि मन्थरे ।\nजघनं तव निर्मृष्टं रशनादामभूषितम् ॥२-९-४३॥",
        "index": 43,
        "shloka_num": 43
    },
    {
        "text": "जङ्घे भृशमुपन्यस्ते पादौ च व्यायतावुभौ ।\nत्वमायताभ्यां सक्थिभ्यां मन्थरे क्षौमवासिनी ॥२-९-४४॥",
        "index": 44,
        "shloka_num": 44
    },
    {
        "text": "अग्रतो मम गच्छन्ती राजसेऽतीव शोभने ।\nआसन् याः शम्बरे मायाः सहस्रम् असुराधिपे ॥२-९-४५॥",
        "index": 45,
        "shloka_num": 45
    },
    {
        "text": "हृदये ते निविष्टास् ता भूयश् चान्याः सहस्रशः ।\nतदेव स्थगुपृष्ठवक्रभागः यद् दीर्घं रथघोणम् इवायतम् ॥२-९-४६॥",
        "index": 46,
        "shloka_num": 46
    },
    {
        "text": "मतयः क्षत्रविद्याश् च मायाश्चात्र वसन्ति ते ।\nअत्र तेऽहं प्रमोक्ष्यामि मालां कुब्जे हिरण्मयीम् ॥२-९-४७॥",
        "index": 47,
        "shloka_num": 47
    },
    {
        "text": "अभिषिक्ते च भरते राघवे च वनं गते ।\nजात्येन च सुवर्णेन सुनिष्टप्तेन सुन्दरि ॥२-९-४८॥",
        "index": 48,
        "shloka_num": 48
    },
    {
        "text": "लब्धार्था च प्रतीता च लेपयिष्यामि ते स्थगु ।\nमुखे च तिलकं चित्रं जातरूपमयं शुभम् ॥२-९-४९॥",
        "index": 49,
        "shloka_num": 49
    },
    {
        "text": "कारयिष्यामि ते कुब्जे शुभान्याभरणानि च ।\nपरिधाय शुभे वस्त्रे देवतेव चरिष्यसि ॥२-९-५०॥",
        "index": 50,
        "shloka_num": 50
    },
    {
        "text": "चन्द्रमाह्वयमानेन मुखेनाप्रतिमानना ।\nगमिष्यसि गतिं मुख्यां गर्वयन्ती द्विषज्जने ॥२-९-५१॥",
        "index": 51,
        "shloka_num": 51
    },
    {
        "text": "तवापि कुब्जाः कुब्जायाः सर्वाभरणभूषिताः ।\nपादौ परिचरिष्यन्ति यथैव त्वं सदा मम ॥२-९-५२॥",
        "index": 52,
        "shloka_num": 52
    },
    {
        "text": "इति प्रशस्यमाना सा कैकेयीमिदमब्रवीत् ।\nशयानां शयने शुभ्रे वेद्यामग्निशिखामिव ॥२-९-५३॥",
        "index": 53,
        "shloka_num": 53
    },
    {
        "text": "गतोदके सेतुबन्धो न कल्याणि विधीयते ।\nउत्तिष्ठ कुरु कल्याणं राजानमनुदर्शय ॥२-९-५४॥",
        "index": 54,
        "shloka_num": 54
    },
    {
        "text": "तथा प्रोत्साहिता देवी गत्वा मन्थरया सह ।\nक्रोधागारं विशालाक्षी सौभाग्यमदगर्विता ॥२-९-५५॥",
        "index": 55,
        "shloka_num": 55
    },
    {
        "text": "अनेकशतसाहस्रं मुक्ताहारं वराङ्गना ।\nअवमुच्य वरार्हाणि शुभान्याभरणानि च ॥२-९-५६॥",
        "index": 56,
        "shloka_num": 56
    },
    {
        "text": "तदा हेमोपमा तत्र कुब्जावाक्यवशंगता ।\nसंविश्य भूमौ कैकेयी मन्थरामिदमब्रवीत् ॥२-९-५७॥",
        "index": 57,
        "shloka_num": 57
    },
    {
        "text": "इह वा मां मृतां कुब्जे नृपायावेदयिष्यसि ।\nवनं तु राघवे प्राप्ते भरतः प्राप्स्यते क्षितिम् ॥२-९-५८॥",
        "index": 58,
        "shloka_num": 58
    },
    {
        "text": "सुवर्णेन न मे ह्यर्थो न रत्नैर्न च भोजनैः ।\nएष मे जीवितस्यान्तो रामो यद्यभिषिच्यते ॥२-९-५९॥",
        "index": 59,
        "shloka_num": 59
    },
    {
        "text": "ततः पुनस्तां महिषीं महीक्षितो वचोभिरत्यर्थमहापराक्रमैः ।\nउवाच कुब्जा भरतस्य मातरं हितं वचो राममुपेत्य चाहितम् ॥२-९-६०॥",
        "index": 60,
        "shloka_num": 60
    },
    {
        "text": "प्रपत्स्यते राज्यमिदं हि राघवो यदि ध्रुवं त्वं ससुता च तप्स्यसे ।\nततो हि कल्याणि यतस्व तत् तथा यथा सुतस्ते भरतोऽभिषेक्ष्यते ॥२-९-६१॥",
        "index": 61,
        "shloka_num": 61
    },
    {
        "text": "तथातिविद्धा महिषीति कुब्जया समाहता वागिषुभिर्मुहुर्मुहुः ।\nविधाय हस्तौ हृदयेऽतिविस्मिता शशंस कुब्जां कुपिता पुनः पुनः ॥२-९-६२॥",
        "index": 62,
        "shloka_num": 62
    },
    {
        "text": "यमस्य वा मां विषयं गतामितो निशम्य कुब्जे प्रतिवेदयिष्यसि ।\nवनं गते वा सुचिराय राघवे समृद्धकामो भरतो भविष्यति ॥२-९-६३॥",
        "index": 63,
        "shloka_num": 63
    },
    {
        "text": "अहं हि नैवास्तरणानि न स्रजो न चन्दनं नाञ्जनपानभोजनम् ।\nन किंचिदिच्छामि न चेह जीवनं न चेदितो गच्छति राघवो वनम् ॥२-९-६४॥",
        "index": 64,
        "shloka_num": 64
    },
    {
        "text": "अथैवमुक्त्वा वचनं सुदारुणं निधाय सर्वाभरणानि भामिनी ।\nअसंस्कृतामास्तरणेन मेदिनीं तदाधिशिश्ये पतितेव किंनरी ॥२-९-६५॥",
        "index": 65,
        "shloka_num": 65
    },
    {
        "text": "उदीर्णसंरम्भतमोवृतानना तदावमुक्तोत्तममाल्यभूषणा ।\nनरेन्द्रपत्नी विमना बभूव सा तमोवृता द्यौरिव मग्नतारका ॥२-९-६६॥",
        "index": 66,
        "shloka_num": 66
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामप्रवासनोपायचिन्ता नाम नवमः सर्गः ॥२-९॥",
        "index": 67,
        "shloka_num": null
    }
]
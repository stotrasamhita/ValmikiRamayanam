[
    {
        "text": "अथ श्रीमद्वाल्मीकीयरामायणे अयोध्याकाण्डे लक्ष्मणक्रोधः नाम त्रयोविंशः सर्गः ॥२-२३॥",
        "index": 0,
        "shloka_num": null
    },
    {
        "text": "इति ब्रुवति रामे तु लक्ष्मणोऽवाक् शिरा इव ।\nध्यात्वा मध्यं जगामाशु सहसा दैन्यहर्षयोः ॥२-२३-१॥",
        "index": 1,
        "shloka_num": 1
    },
    {
        "text": "तदा तु बद्ध्वा भ्रुकुटीं भ्रुवोर्मध्ये नरर्षभः ।\nनिशश्वास महासर्पो बिलस्थ इव रोषितः ॥२-२३-२॥",
        "index": 2,
        "shloka_num": 2
    },
    {
        "text": "तस्य दुष्प्रतिवीक्ष्यं तद् भ्रुकुटीसहितं तदा ।\nबभौ क्रुद्धस्य सिंहस्य मुखस्य सदृशं मुखम् ॥२-२३-३॥",
        "index": 3,
        "shloka_num": 3
    },
    {
        "text": "अग्रहस्तं विधुन्वंस्तु हस्ती हस्तमिवात्मनः ।\nतिर्यगूर्ध्वं शरीरे च पातयित्वा शिरोधराम् ॥२-२३-४॥",
        "index": 4,
        "shloka_num": 4
    },
    {
        "text": "अग्राक्ष्णा वीक्षमाणस्तु तिर्यग्भ्रातरमब्रवीत् ।\nअस्थाने सम्भ्रमो यस्य जातो वै सुमहानयम् ॥२-२३-५॥",
        "index": 5,
        "shloka_num": 5
    },
    {
        "text": "धर्मदोषप्रसङ्गेन लोकस्यानतिशङ्कया ।\nकथं ह्येतदसम्भ्रान्तस्त्वद्विधो वक्तुमर्हति ॥२-२३-६॥",
        "index": 6,
        "shloka_num": 6
    },
    {
        "text": "यथा ह्येवमशौण्डीरं शौण्डीरः क्षत्रियर्षभः ।\nकिं नाम कृपणं दैवमशक्तमभिशंससि ॥२-२३-७॥",
        "index": 7,
        "shloka_num": 7
    },
    {
        "text": "पापयोस्ते कथं नाम तयोः शङ्का न विद्यते ।\nसन्ति धर्मोपधासक्ता धर्मात्मन् किं न बुध्यसे ॥२-२३-८॥",
        "index": 8,
        "shloka_num": 8
    },
    {
        "text": "तयोः सुचरितं स्वार्थं शाठ्यात् परिजिहीर्षतोः ।\nयदि नैवं व्यवसितं स्याद्धि प्रागेव राघव ।\nतयोः प्रागेव दत्तश्च स्याद् वरः प्रकृतश्च सः ॥२-२३-९॥",
        "index": 9,
        "shloka_num": 9
    },
    {
        "text": "लोकविद्विष्टमारब्धं त्वदन्यस्याभिषेचनम् ।\nनोत्सहे सहितुं वीर तत्र मे क्षन्तुमर्हसि ॥२-२३-१०॥",
        "index": 10,
        "shloka_num": 10
    },
    {
        "text": "येनैवमागता द्वैधं तव बुद्धिर्महामते ।\nसोऽपि धर्मो मम द्वेष्यो यत्प्रसङ्गाद् विमुह्यसि ॥२-२३-११॥",
        "index": 11,
        "shloka_num": 11
    },
    {
        "text": "कथं त्वं कर्मणा शक्तः कैकेयीवशवर्तिनः ।\nकरिष्यसि पितुर्वाक्यमधर्मिष्ठं विगर्हितम् ॥२-२३-१२॥",
        "index": 12,
        "shloka_num": 12
    },
    {
        "text": "यदयं किल्बिषाद् भेदः कृतोऽप्येवं न गृह्यते ।\nजायते तत्र मे दुःखं धर्मसङ्गश्च गर्हितः ॥२-२३-१३॥",
        "index": 13,
        "shloka_num": 13
    },
    {
        "text": "तवायं धर्मसंयोगो लोकस्यास्य विगर्हितः ।\nमनसापि कथं कामं कुर्यात् त्वां कामवृत्तयोः ।\nतयोस्त्वहितयोर्नित्यं शत्र्वोः पित्रभिधानयोः ॥२-२३-१४॥",
        "index": 14,
        "shloka_num": 14
    },
    {
        "text": "यद्यपि प्रतिपत्तिस्ते दैवी चापि तयोर्मतम् ।\nतथाप्युपेक्षणीयं ते न मे तदपि रोचते ॥२-२३-१५॥",
        "index": 15,
        "shloka_num": 15
    },
    {
        "text": "विक्लवो वीर्यहीनो यः स दैवमनुवर्तते ।\nवीराः सम्भावितात्मानो न दैवं पर्युपासते ॥२-२३-१६॥",
        "index": 16,
        "shloka_num": 16
    },
    {
        "text": "दैवं पुरुषकारेण यः समर्थः प्रबाधितुम् ।\nन दैवेन विपन्नार्थः पुरुषः सोऽवसीदति ॥२-२३-१७॥",
        "index": 17,
        "shloka_num": 17
    },
    {
        "text": "द्रक्ष्यन्ति त्वद्य दैवस्य पौरुषं पुरुषस्य च ।\nदैवमानुषयोरद्य व्यक्ता व्यक्तिर्भविष्यति ॥२-२३-१८॥",
        "index": 18,
        "shloka_num": 18
    },
    {
        "text": "अद्य मे पौरुषहतं दैवं द्रक्ष्यन्ति वै जनाः ।\nयैर्दैवादाहतं तेऽद्य दृष्टं राज्याभिषेचनम् ॥२-२३-१९॥",
        "index": 19,
        "shloka_num": 19
    },
    {
        "text": "अत्यङ्कुशमिवोद्दामं गजं मदजलोद्धतम् ।\nप्रधावितमहं दैवं पौरुषेण निवर्तये ॥२-२३-२०॥",
        "index": 20,
        "shloka_num": 20
    },
    {
        "text": "लोकपालाः समस्तास्ते नाद्य रामाभिषेचनम् ।\nन च कृत्स्नास्त्रयो लोका विहन्युः किं पुनः पिता ॥२-२३-२१॥",
        "index": 21,
        "shloka_num": 21
    },
    {
        "text": "यैर्विवासस्तवारण्ये मिथो राजन् समर्थितः ।\nअरण्ये ते विवत्स्यन्ति चतुर्दश समास्तथा ॥२-२३-२२॥",
        "index": 22,
        "shloka_num": 22
    },
    {
        "text": "अहं तदाशां धक्ष्यामि पितुस्तस्याश्च या तव ।\nअभिषेकविघातेन पुत्रराज्याय वर्तते ॥२-२३-२३॥",
        "index": 23,
        "shloka_num": 23
    },
    {
        "text": "मद्बलेन विरुद्धाय न स्याद् दैवबलं तथा ।\nप्रभविष्यति दुःखाय यथोग्रं पौरुषं मम ॥२-२३-२४॥",
        "index": 24,
        "shloka_num": 24
    },
    {
        "text": "ऊर्ध्वं वर्षसहस्रान्ते प्रजापाल्यमनन्तरम् ।\nआर्यपुत्राः करिष्यन्ति वनवासं गते त्वयि ॥२-२३-२५॥",
        "index": 25,
        "shloka_num": 25
    },
    {
        "text": "पूर्वराजर्षिवृत्त्या हि वनवासोऽभिधीयते ।\nप्रजा निक्षिप्य पुत्रेषु पुत्रवत् परिपालने ॥२-२३-२६॥",
        "index": 26,
        "shloka_num": 26
    },
    {
        "text": "स चेद् राजन्यनेकाग्रे राज्यविभ्रमशङ्कया ।\nनैवमिच्छसि धर्मात्मन् राज्यं राम त्वमात्मनि ॥२-२३-२७॥",
        "index": 27,
        "shloka_num": 27
    },
    {
        "text": "प्रतिजाने च ते वीर मा भूवं वीरलोकभाक् ।\nराज्यं च तव रक्षेयमहं वेलेव सागरम् ॥२-२३-२८॥",
        "index": 28,
        "shloka_num": 28
    },
    {
        "text": "मङ्गलैरभिषिञ्चस्व तत्र त्वं व्यापृतो भव ।\nअहमेको महीपालानलं वारयितुं बलात् ॥२-२३-२९॥",
        "index": 29,
        "shloka_num": 29
    },
    {
        "text": "न शोभार्थाविमौ बाहू न धनुर्भूषणाय मे ।\nनासिराबन्धनार्थाय न शराः स्तम्भहेतवः ॥२-२३-३०॥",
        "index": 30,
        "shloka_num": 30
    },
    {
        "text": "अमित्रमथनार्थाय सर्वमेतच्चतुष्टयम् ।\nन चाहं कामयेऽत्यर्थं यः स्याच्छत्रुर्मतो मम ॥२-२३-३१॥",
        "index": 31,
        "shloka_num": 31
    },
    {
        "text": "असिना तीक्ष्णधारेण विद्युच्चलितवर्चसा ।\nप्रगृहीतेन वै शत्रुं वज्रिणं वा न कल्पये ॥२-२३-३२॥",
        "index": 32,
        "shloka_num": 32
    },
    {
        "text": "खड्गनिष्पेषनिष्पिष्टैर्गहना दुश्चरा च मे ।\nहस्त्यश्वरथिहस्तोरुशिरोभिर्भविता मही ॥२-२३-३३॥",
        "index": 33,
        "shloka_num": 33
    },
    {
        "text": "खड्गधाराहता मेऽद्य दीप्यमाना इवाग्नयः ।\nपतिष्यन्ति द्विषो भूमौ मेघा इव सविद्युतः ॥२-२३-३४॥",
        "index": 34,
        "shloka_num": 34
    },
    {
        "text": "बद्धगोधाङ्गुलित्राणे प्रगृहीतशरासने ।\nकथं पुरुषमानी स्यात् पुरुषाणां मयि स्थिते ॥२-२३-३५॥",
        "index": 35,
        "shloka_num": 35
    },
    {
        "text": "बहुभिश्चैकमत्यस्यन्नेकेन च बहूञ्जनान् ।\nविनियोक्ष्याम्यहं बाणान्नृवाजिगजमर्मसु ॥२-२३-३६॥",
        "index": 36,
        "shloka_num": 36
    },
    {
        "text": "अद्य मेऽस्त्रप्रभावस्य प्रभावः प्रभविष्यति ।\nराज्ञश्चाप्रभुतां कर्तुं प्रभुत्वं च तव प्रभो ॥२-२३-३७॥",
        "index": 37,
        "shloka_num": 37
    },
    {
        "text": "अद्य चन्दनसारस्य केयूरामोक्षणस्य च ।\nवसूनां च विमोक्षस्य सुहृदां पालनस्य च ॥२-२३-३८॥",
        "index": 38,
        "shloka_num": 38
    },
    {
        "text": "अनुरूपाविमौ बाहू राम कर्म करिष्यतः ।\nअभिषेचनविघ्नस्य कर्तॄणां ते निवारणे ॥२-२३-३९॥",
        "index": 39,
        "shloka_num": 39
    },
    {
        "text": "ब्रवीहि कोऽद्यैव मया वियुज्यतां तवासुहृत् प्राणयशःसुहृज्जनैः ।\nयथा तवेयं वसुधा वशा भवेत् तथैव मां शाधि तवास्मि किंकरः ॥२-२३-४०॥",
        "index": 40,
        "shloka_num": 40
    },
    {
        "text": "विमृज्य बाष्पं परिसान्त्व्य चासकृत् स लक्ष्मणं राघववंशवर्धनः ।\nउवाच पित्रोर्वचने व्यवस्थितं निबोध मामेष हि सौम्य सत्पथः ॥२-२३-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे लक्ष्मणक्रोधः नाम त्रयोविंशः सर्गः ॥२-२३॥",
        "index": 42,
        "shloka_num": null
    }
]
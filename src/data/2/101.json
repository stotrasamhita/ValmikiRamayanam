[
    {
        "text": "अथ श्रीमद्वाल्मीकीयरामायणे अयोध्याकाण्डे पितृदिष्टान्तश्रवणम् नाम एकाधिकशततमः सर्गः ॥२-१०१॥",
        "index": 0,
        "shloka_num": null
    },
    {
        "text": "रामस्य वचनं श्रुत्वा भरतः प्रत्युवाच ह ।\nकिं मे धर्माद्विहीनस्य राजधर्मः करिष्यति ॥२-१०१-१॥",
        "index": 1,
        "shloka_num": 1
    },
    {
        "text": "शाश्वतोऽयं सदा धर्म्मः स्थितोऽस्मासु नरर्षभ ।\nज्येष्ठपुत्रे स्थिते राजन्न कनीयान् नृपो भवेत् ॥२-१०१-२॥",
        "index": 2,
        "shloka_num": 2
    },
    {
        "text": "स समृद्धां मया सार्द्धमयोध्यां गच्छ राघव ।\nअभिषेचय चात्मानं कुलस्यास्य भवाय नः ॥२-१०१-३॥",
        "index": 3,
        "shloka_num": 3
    },
    {
        "text": "राजानं मानुषं प्राहुर्देवत्वे स मतो मम ।\nयस्य धर्मार्थसहितं वृत्तमाहुरमानुषम् ॥२-१०१-४॥",
        "index": 4,
        "shloka_num": 4
    },
    {
        "text": "केकयस्थे च मयि तु त्वयि चारण्यमाश्रिते ।\nदिवमार्यो गतो राजा यायजूकः सतां मतः ॥२-१०१-५॥",
        "index": 5,
        "shloka_num": 5
    },
    {
        "text": "निष्क्रान्तमात्रे भवति सहसीते सलक्ष्मणे ।\nदुःखशोकाभिभूतस्तु राजा त्रिदिवमभ्यगात् ॥२-१०१-६॥",
        "index": 6,
        "shloka_num": 6
    },
    {
        "text": "उत्तिष्ठ पुरुषव्याघ्र क्रियतामुदकं पितुः ।\nऺअहं चायं च शत्रुघ्नः पूर्वमेव कृतोदकौ ॥२-१०१-७॥",
        "index": 7,
        "shloka_num": 7
    },
    {
        "text": "प्रियेण खलु दत्तं हि पितृलोकेषु राघव ।\nअक्षय्यं भवतीत्याहुर्भवांश्चैव पितुः प्रियः ॥२-१०१-८॥",
        "index": 8,
        "shloka_num": 8
    },
    {
        "text": "त्वामेव शोचंस्तव दर्शनेप्सुस्त्वय्येव सक्तामनिवर्त्य बुद्धिम् ।\nत्वया विहीनस्तव शोकरुग्णस्त्वां संस्मरन्नस्तमितः पिता ते ॥२-१०१-९॥",
        "index": 9,
        "shloka_num": 9
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पितृदिष्टान्तश्रवणम् नाम एकाधिकशततमः सर्गः ॥२-१०१॥",
        "index": 10,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे कच्चित्सर्गः नाम शततमः सर्गः ॥२-१००॥",
        "index": 0,
        "shloka_num": null
    },
    {
        "text": "जटिलं चीरवसनं प्राञ्जलिं पतितं भुवि ।\nददर्श रामो दुर्दर्शं युगान्ते भास्करं यथा ॥२-१००-१॥",
        "index": 1,
        "shloka_num": 1
    },
    {
        "text": "कथञ्चिदभिविज्ञाय विवर्णवदनं कृशम् ।\nभ्रातरं भरतं रामः परिजग्राह बाहुना ॥२-१००-२॥",
        "index": 2,
        "shloka_num": 2
    },
    {
        "text": "आघ्राय रामस्तं मूर्ध्नि परिष्वज्य च राघवः ।\nअङ्के भरतमारोप्य पर्यपृच्छत् समाहितः ॥२-१००-३॥",
        "index": 3,
        "shloka_num": 3
    },
    {
        "text": "क्व नु तेऽभूत् पिता तात यदरण्यं त्वमागतः ।\nन हि त्वं जीवतस्तस्य वनमागन्तुमर्हसि ॥२-१००-४॥",
        "index": 4,
        "shloka_num": 4
    },
    {
        "text": "चिरस्य बत पश्यामि दूराद्भरतमागतम् ।\nदुष्प्रतीकमरण्येऽस्मिन् किं तात वनमागतः ॥२-१००-५॥",
        "index": 5,
        "shloka_num": 5
    },
    {
        "text": "कच्चिद्धारयते तात राजा यत्त्वमिहागतः ।\nकच्चिन्न दीनः सहसा राजा लोकान्तरं गतः ॥२-१००-६॥",
        "index": 6,
        "shloka_num": 6
    },
    {
        "text": "कच्चित् सौम्य न ते राज्यं भ्रष्टं बालस्य शाश्वतम् ॥२-१००-७॥",
        "index": 7,
        "shloka_num": 7
    },
    {
        "text": "कच्चिच्छुश्रूषसे तात पितरं सत्यविक्रमम् ॥२-१००-८॥",
        "index": 8,
        "shloka_num": 8
    },
    {
        "text": "कच्चिद्दशरथो राजा कुशली सत्यसङ्गरः ।\nराजसूयाश्वमेधानामाहर्त्ता धर्मनिश्चयः ॥२-१००-९॥",
        "index": 9,
        "shloka_num": 9
    },
    {
        "text": "स कच्चिद् ब्राह्मणो विद्वान् धर्मनित्यो महाद्युतिः ।\nइक्ष्वाकूणामुपाध्यायो यथावत्तात पूज्यते ॥२-१००-१०॥",
        "index": 10,
        "shloka_num": 10
    },
    {
        "text": "सा तात कच्चित्कौसल्या सुमित्रा च प्रजावती ।\nसुखिनी कच्चिदार्य्या च देवी नन्दति कैकयी ॥२-१००-११॥",
        "index": 11,
        "shloka_num": 11
    },
    {
        "text": "कच्चिद्विनयसम्पन्नः कुलपुत्रो बहुश्रुतः ।\nअनसूयुरनुद्रष्टा सत्कृतस्ते पुरोहितः ॥२-१००-१२॥",
        "index": 12,
        "shloka_num": 12
    },
    {
        "text": "कच्चिदग्निषु ते युक्तो विधिज्ञो मतिमानृजुः ।\nहुतं च होष्यमाणं च काले वेदयते सदा ॥२-१००-१३॥",
        "index": 13,
        "shloka_num": 13
    },
    {
        "text": "कच्चिद्देवान् पितऽन् मातऽर्गुरून् पितृसमानपि ।\nवृद्धांश्च तत वैद्यांश्च ब्राह्मणांश्चाभिमन्यसे ॥२-१००-१४॥",
        "index": 14,
        "shloka_num": 14
    },
    {
        "text": "इष्वस्त्रवरसम्पन्नमर्थशास्त्रविशारदम् ।\nसुधन्वानमुपाध्यायं कच्चित्त्वं तात मन्यसे ॥२-१००-१५॥",
        "index": 15,
        "shloka_num": 15
    },
    {
        "text": "कच्चिदात्मसमाः शूराः श्रुतवन्तो जितेन्द्रियाः ।\nकुलीनाश्चेङ्गितज्ञाश्च कृतास्ते तात मन्त्रिणः ॥२-१००-१६॥",
        "index": 16,
        "shloka_num": 16
    },
    {
        "text": "मन्त्रो विजयमूलं हि राज्ञां भवति राघव ।\nसुसंवृतो मन्त्रधरैरमात्यैः शास्त्रकोविदैः ॥२-१००-१७॥",
        "index": 17,
        "shloka_num": 17
    },
    {
        "text": "कच्चिन्निद्रावशं नैषीः कच्चित्काले प्रबुध्यसे ।\nकच्चिच्चापररात्रेषु चिन्तयस्यर्थनैपुणम् ॥२-१००-१८॥",
        "index": 18,
        "shloka_num": 18
    },
    {
        "text": "कच्चिन्मन्त्रयसे नैकः कच्चिन्न बहुभिः सह ।\nकच्चित्ते मन्त्रितो मन्त्रो राष्ट्रं न परिधावति ॥२-१००-१९॥",
        "index": 19,
        "shloka_num": 19
    },
    {
        "text": "कच्चिदर्थं विनिश्चित्य लघुमूलं महोदयम् ।\nक्षिप्रमारभसे कर्त्तुं न दीर्घयसि राघव ॥२-१००-२०॥",
        "index": 20,
        "shloka_num": 20
    },
    {
        "text": "कच्चित्ते सुकृतान्येव कृतरूपाणि वा पुनः ।\nविदुस्ते सर्वकार्याणि न कर्त्तव्यानि पार्थिवाः ॥२-१००-२१॥",
        "index": 21,
        "shloka_num": 21
    },
    {
        "text": "कच्चिन्न तर्कैर्युक्त्या वा ये चाप्यपरिकीर्तिताः ।\nत्वया वा वाऽमात्यैर्बुध्यते तात मन्त्रितम् ॥२-१००-२२॥",
        "index": 22,
        "shloka_num": 22
    },
    {
        "text": "कच्चित् सहस्रान् मूर्खाणामेकमिच्छसि पण्डितम् ।\nपण्डितो ह्यर्थकृच्छ्रेषु कुर्य्यान्निःश्रेयसं महत् ॥२-१००-२३॥",
        "index": 23,
        "shloka_num": 23
    },
    {
        "text": "सहस्राण्यपि मूर्खाणां यद्युपास्ते महीपतिः ।\nअथवाप्ययुतान्येव नास्ति तेषु सहायता ॥२-१००-२४॥",
        "index": 24,
        "shloka_num": 24
    },
    {
        "text": "एकोप्यमात्यो मेधावी शूरो दक्षो विचक्षणः ।\nराजानं राजमात्रं वा प्रापयेन्महतीं श्रियम् ॥२-१००-२५॥",
        "index": 25,
        "shloka_num": 25
    },
    {
        "text": "कच्चिन्मुख्या महत्स्वेव मध्यमेषु च मध्यमाः ।\nजघन्यास्तु जघन्येषु भृत्याः कर्मसु योजिताः ॥२-१००-२६॥",
        "index": 26,
        "shloka_num": 26
    },
    {
        "text": "अमात्यानुपधातीतान् पितृपैतामहाञ्छुचीन् ।\nश्रेष्ठान् श्रेष्ठेषु कच्चित्त्वं नियोजयसि कर्मसु ॥२-१००-२७॥",
        "index": 27,
        "shloka_num": 27
    },
    {
        "text": "कच्चिन्नोग्रेण दण्डेन भृशमुद्वेजितप्रजम् ।\nराष्ट्रं तवानुजानन्ति मन्त्रिणः कैकयीसुत ॥२-१००-२८॥",
        "index": 28,
        "shloka_num": 28
    },
    {
        "text": "कच्चित्त्वां नावजानन्ति याजकाः पतितं यथा ।\nउग्रप्रतिग्रहीतारं कामयानमिव स्त्रियः ॥२-१००-२९॥",
        "index": 29,
        "shloka_num": 29
    },
    {
        "text": "उपायकुशलं वैद्यं भृत्यसन्दूषणे रतम् ।\nशूरमैश्वर्यकामं च यो न हन्ति स वध्यते ॥२-१००-३०॥",
        "index": 30,
        "shloka_num": 30
    },
    {
        "text": "कच्चिद्धृष्टश्च शूरश्च मतिमान् धृतिमाञ्छुचिः ।\nकुलीनश्चानुरक्तश्च दक्षः सेनापतिः कृतः ॥२-१००-३१॥",
        "index": 31,
        "shloka_num": 31
    },
    {
        "text": "बलवन्तश्च कच्चित्ते मुख्या युद्धविशारदाः ।\nदृष्टापदाना विक्रान्तास्त्वया सत्कृत्य मानिताः ॥२-१००-३२॥",
        "index": 32,
        "shloka_num": 32
    },
    {
        "text": "कच्चिद्बलस्य भक्तं च वेतनं च यथोचितम् ।\nसम्प्राप्तकालं दातव्यं ददासि न विलम्बसे ॥२-१००-३३॥",
        "index": 33,
        "shloka_num": 33
    },
    {
        "text": "कालातिक्रमणाच्चैव भक्तवेतनयोर्भृताः ।\nभर्त्तुः कुप्यन्ति दुष्यन्ति सोऽनर्थः सुमहान् स्मृतः ॥२-१००-३४॥",
        "index": 34,
        "shloka_num": 34
    },
    {
        "text": "कच्चित् सर्वेऽनुरक्तास्त्वां कुलपुत्राः प्रधानतः ।\nकच्चित्प्राणांस्तवार्थेषु सन्त्यजन्ति समाहिताः ॥२-१००-३५॥",
        "index": 35,
        "shloka_num": 35
    },
    {
        "text": "कच्चिज्जानपदो विद्वान् दक्षिणः प्रतिभानवान् ।\nयथोक्तवादी दूतस्ते कृतो भरत पण्डितः ॥२-१००-३६॥",
        "index": 36,
        "shloka_num": 36
    },
    {
        "text": "कच्चिदष्टादशान्येषु स्वपक्षे दश पञ्च च ।\nत्रिभिस्त्रिभिरविज्ञातैर्वेत्सि तीर्थानि चारकैः ॥२-१००-३७॥",
        "index": 37,
        "shloka_num": 37
    },
    {
        "text": "कच्चिद्व्यपास्तानहितान् प्रतियातांश्च सर्वदा ।\nदुर्बलाननवज्ञाय वर्त्तसे रिपुसूदन ॥२-१००-३८॥",
        "index": 38,
        "shloka_num": 38
    },
    {
        "text": "कच्चिन्न लोकायतिकान् ब्राह्मणांस्तात सेवसे ।\nअनर्थकुशला ह्येते बालाः पण्डितमानिनः ॥२-१००-३९॥",
        "index": 39,
        "shloka_num": 39
    },
    {
        "text": "धर्मशास्त्रेषु मुख्येषु विद्यमानेषु दुर्बुधाः ।\nबुद्धिमान्वीक्षिकीं प्राप्य निरर्थं प्रवदन्ति ते ॥२-१००-४०॥",
        "index": 40,
        "shloka_num": 40
    },
    {
        "text": "वीरैरध्युषितां पूर्वमस्माकं तात पूर्वकैः ।\nसत्यनामां दृढद्वारां हस्त्यश्वरथसङ्कुलाम् ॥२-१००-४१॥",
        "index": 41,
        "shloka_num": 41
    },
    {
        "text": "ब्राह्मणैः क्षत्ऺित्रयैर्वैश्यैः स्वकर्मनिरतैः सदा ।\nजितेन्द्रियैर्महोत्साहैर्वृतामार्यैः सहस्रशः ॥२-१००-४२॥",
        "index": 42,
        "shloka_num": 42
    },
    {
        "text": "प्रासादैर्विविधाकारैर्वृतां वैद्यजनाकुलाम् ।\nकच्चित्सुमुदितां स्फीतामयोध्यां परिरक्षसि ॥२-१००-४३॥",
        "index": 43,
        "shloka_num": 43
    },
    {
        "text": "कच्चिच्चित्यशतैर्जुष्टः सुनिविष्टजनाकुलः ।\nदेवस्थानैः प्रपाभिश्च तटाकैश्चोपशोभितः ॥२-१००-४४॥",
        "index": 44,
        "shloka_num": 44
    },
    {
        "text": "प्रहृष्टनरनारीकः समाजोत्सवशोभितः ।\nसुकृष्टसीमा पशुमान् हिंसाभिः परिवर्जितः ॥२-१००-४५॥",
        "index": 45,
        "shloka_num": 45
    },
    {
        "text": "अदेवमातृको रम्यः श्वापदैः परिवर्जितः ।\nपरित्यक्तो भयैः सर्वैः खनिभिश्चोपशोभितः ॥२-१००-४६॥",
        "index": 46,
        "shloka_num": 46
    },
    {
        "text": "विवर्जितो नरैः पापैर्मम पूर्वैः सुरक्षितः ।\nकच्चिज्जनपदः स्फीतः सुखं वसति राघव ॥२-१००-४७॥",
        "index": 47,
        "shloka_num": 47
    },
    {
        "text": "कच्चित्ते दयिताः सर्वे कृषिगोरक्षजीविनः ।\nवार्त्तायां संश्रितस्तात लोको हि सुखमेधते ॥२-१००-४८॥",
        "index": 48,
        "shloka_num": 48
    },
    {
        "text": "तेषां गुप्तिपरीहारैः कच्चित्ते भरणं कृतम् ।\nरक्ष्या हि राज्ञा धर्मेण सर्वे विषयवासिनः ॥२-१००-४९॥",
        "index": 49,
        "shloka_num": 49
    },
    {
        "text": "कच्चित् स्त्रियः सान्त्वयसि कच्चित्ताश्च सुरक्षिताः ।\nकच्चिन्न श्रद्दधास्यासां कच्चिद् गुह्यं न भाषसे ॥२-१००-५०॥",
        "index": 50,
        "shloka_num": 50
    },
    {
        "text": "कच्चिन्नागवनं गुप्तं कच्चित्ते सन्ति धेनुकाः ।\nकच्चिन्न गणिकाश्वानां कुञ्जराणां च तृप्यसि ॥२-१००-५१॥",
        "index": 51,
        "shloka_num": 51
    },
    {
        "text": "कच्चिद्दर्शयसे नित्यं मनुष्याणां विभूषितम् ।\nउत्थायोत्थाय पूर्वाह्णे राजपुत्र महापथे ॥२-१००-५२॥",
        "index": 52,
        "shloka_num": 52
    },
    {
        "text": "कच्चिन्न सर्वे कर्मान्ताः प्रत्यक्षास्तेऽविशङ्कया ।\nसर्वे वा पुनरुत्सृष्टा मध्यमेवात्र कारणम् ॥२-१००-५३॥",
        "index": 53,
        "shloka_num": 53
    },
    {
        "text": "कच्चित् सर्वाणि दुर्गाणि धनधान्यायुधोदकैः ।\nयन्त्रैश्च परिपूर्णानि तथा शिल्पिधनुर्द्धरै ॥२-१००-५४॥",
        "index": 54,
        "shloka_num": 54
    },
    {
        "text": "आयस्ते विपुलः कच्चित् कच्चिदल्पतरो व्ययः ।\nअपात्रेषु न ते कच्चित्कोशो गच्छति राघव ॥२-१००-५५॥",
        "index": 55,
        "shloka_num": 55
    },
    {
        "text": "देवतार्थे च पित्रर्थे ब्राह्मणाभ्यागतेषु च ।\nयोधेषु मित्रवर्गेषु कच्चिद्गच्छति ते व्ययः ॥२-१००-५६॥",
        "index": 56,
        "shloka_num": 56
    },
    {
        "text": "कच्चिदार्य्यो विशुद्धात्माऽऽक्षारितश्चोरकर्मणा ।\nअपृष्टः शास्त्रकुशलैर्न लोभाद्वध्यते शुचिः ॥२-१००-५७॥",
        "index": 57,
        "shloka_num": 57
    },
    {
        "text": "गृहीतश्चैव पृष्टश्च काले दृष्टः सकारणः ।\nकच्चिन्न मुच्यते चोरो धनलोभान्नरर्षभ ॥२-१००-५८॥",
        "index": 58,
        "shloka_num": 58
    },
    {
        "text": "व्यसने कच्चिदाढ्यस्य दुर्गतस्य च राघव ।\nअर्थं विरागाः पश्यन्ति तवामात्या बहुश्रुताः ॥२-१००-५९॥",
        "index": 59,
        "shloka_num": 59
    },
    {
        "text": "यानि मिथ्याभिशस्तानां पतन्त्यस्राणि राघव ।\nतानि पुत्रपशून् घ्नन्ति प्रीत्यर्थमनुशासतः ॥२-१००-६०॥",
        "index": 60,
        "shloka_num": 60
    },
    {
        "text": "कच्चिद् वृद्धांश्च बालांश्च वैद्यमुख्यांश्च राघव ।\nदानेन मनसा वाचा त्रिभिरेतैर्बुभूषसे ॥२-१००-६१॥",
        "index": 61,
        "shloka_num": 61
    },
    {
        "text": "कच्चिद्गुरूंश्च वृद्धांश्च तापसान् देवतातिथीन् ।\nचैत्यांश्च सर्वान् सिद्धार्थान् ब्राह्मणांश्च नमस्यसि ॥२-१००-६२॥",
        "index": 62,
        "shloka_num": 62
    },
    {
        "text": "कच्चिदर्थेन वा धर्ममर्थं धर्मेण वा पुनः ।\nउभौ वा प्रीतिलोभेन कामेन च न बाधसे ॥२-१००-६३॥",
        "index": 63,
        "shloka_num": 63
    },
    {
        "text": "कच्चिदर्थं च धर्मं च कामं च जयतां वर ।\nविभज्य काले कालज्ञ सर्वान् वरद सेवसे ॥२-१००-६४॥",
        "index": 64,
        "shloka_num": 64
    },
    {
        "text": "कच्चित्ते ब्राह्मणाः शर्म सर्वशास्त्रार्थकोविदाः ।\nआशंसन्ते महाप्राज्ञ पौरजानपदैः सह ॥२-१००-६५॥",
        "index": 65,
        "shloka_num": 65
    },
    {
        "text": "नास्तिक्यमनृतं क्रोधं प्रमादं दीर्घसूत्रताम् ।\nअदर्शनं ज्ञानवतामालस्यं पञ्चवृत्तिताम् ॥२-१००-६६॥",
        "index": 66,
        "shloka_num": 66
    },
    {
        "text": "एकचिन्तनमर्थानामनर्थज्ञैश्च मन्त्रणम् ।\nनिश्चितानामनारम्भं मन्त्रस्यापरिरक्षणम् ॥२-१००-६७॥",
        "index": 67,
        "shloka_num": 67
    },
    {
        "text": "मङ्गलस्याप्रयोगं च प्रत्युत्थानं च सर्वतः ।\nकच्चित्त्वं वर्जयस्येतान् राजदोषांश्चतुर्दश ॥२-१००-६८॥",
        "index": 68,
        "shloka_num": 68
    },
    {
        "text": "दश पञ्च चतुर्वर्गान् सप्तवर्गं च तत्त्वतः ।\nअष्टवर्गं त्रिवर्गं च विद्यास्तिस्रश्च राघव ॥२-१००-६९॥",
        "index": 69,
        "shloka_num": 69
    },
    {
        "text": "इन्द्रियाणां जयं बुद्ध्वा षाङ्गुण्यं दैवमानुषम् ।\nकृत्यं विंशतिवर्गञ्च तथा प्रकृतिमण्डलम् ॥२-१००-७०॥",
        "index": 70,
        "shloka_num": 70
    },
    {
        "text": "यात्रादण्डविधानञ्च द्वियोनी सन्धिविग्रहौ ।\nकच्चिदेतान् महाप्राज्ञ यथावदनुमन्यसे ॥२-१००-७१॥",
        "index": 71,
        "shloka_num": 71
    },
    {
        "text": "मन्त्रिभिस्त्वं यथोद्दिष्टैश्चतुर्भिस्त्रिभिरेव वा ।\nकच्चित् समस्तैर्व्यस्तैश्च मन्त्र मन्त्रयसे मिथः ॥२-१००-७२॥",
        "index": 72,
        "shloka_num": 72
    },
    {
        "text": "कच्चित्ते सफला वेदाः कच्चित्ते सफलाः क्रियाः ।\nकच्चित्ते सफला दाराः कच्चित्ते सफलं श्रुतम् ॥२-१००-७३॥",
        "index": 73,
        "shloka_num": 73
    },
    {
        "text": "कच्चिदेषैव ते बुद्धिर्यथोक्ता मम राघव ।\nआयुष्या च यशस्या च धर्मकामार्थसंहिता ॥२-१००-७४॥",
        "index": 74,
        "shloka_num": 74
    },
    {
        "text": "यां वृत्तिं वर्त्तते तातो यां च नः प्रपितामहाः ।\nतां वृत्तिं वर्त्तसे कच्चिद्या च सत्पथगा शुभा ॥२-१००-७५॥",
        "index": 75,
        "shloka_num": 75
    },
    {
        "text": "कच्चित् स्वादु कृतं भोज्यमेको नाश्नासि राघव ।\nकच्चिदाशंसमानेभ्यो मित्रेभ्यः सम्प्रयच्छसि ॥२-१००-७६॥",
        "index": 76,
        "shloka_num": 76
    },
    {
        "text": "राजा तु धर्मेण हि पालयित्वा महामतिर्दण्डधरः प्रजानाम् ।\nअवाप्य कृत्स्नां वसुधां यथावदितश्च्युतः स्वर्गमुपैति विद्वान् ॥२-१००-७७॥",
        "index": 77,
        "shloka_num": 77
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे कच्चित्सर्गः नाम शततमः सर्गः ॥२-१००॥",
        "index": 78,
        "shloka_num": null
    }
]
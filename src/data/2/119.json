[
    {
        "text": "अथ श्रीमद्वाल्मीकीयरामायणे अयोध्याकाण्डे दण्डकारण्यप्रवेशः नाम एकोनविंशत्यधिकशततमः सर्गः ॥२-११९॥",
        "index": 0,
        "shloka_num": null
    },
    {
        "text": "अनसूया तु धर्मज्ञा श्रुत्वा तां महतीं कथाम् ।\nपर्य्यष्वजत बाहुभ्यां शिरस्याघ्राय मैथिलीम् ॥२-११९-१॥",
        "index": 1,
        "shloka_num": 1
    },
    {
        "text": "व्यक्ताक्षरपदं चित्रं भाषितं मधुरं त्वया ।\nयथा स्वयम्वरं वृत्तं तत्सर्वं हि श्रुतं मया ।\nरमेऽहं कथया ते तु दृढं मधुरभाषिणि ॥२-११९-२॥",
        "index": 2,
        "shloka_num": 2
    },
    {
        "text": "रविरस्तं गतः श्रीमानुपोह्य रजनीं शिवाम् ।\nदिवसं प्रतिकीर्णानामाहारार्थं पतत्ऺित्रणाम् ।\nसन्ध्याकाले निलीनानां निद्रार्थं श्रूयते ध्वनिः ॥२-११९-३॥",
        "index": 3,
        "shloka_num": 3
    },
    {
        "text": "एते चाप्यभिषेकार्द्रा मुनयः कलशोद्यताः ।\nसहिता उपवर्तन्ते सलिलाप्लुतवल्कलाः ॥२-११९-४॥",
        "index": 4,
        "shloka_num": 4
    },
    {
        "text": "ऋषीणामग्निहोत्रेषु हुतेषु विधिपूर्वकम् ।\nकपोताङ्गारुणो धूमो दृश्यते पवनोद्धतः ॥२-११९-५॥",
        "index": 5,
        "shloka_num": 5
    },
    {
        "text": "अल्पपर्णाहि तरवो घनीभूताः समन्ततः ।\nविप्रकृष्टेपि देशेऽस्मिन्न प्रकाशन्ति वै दिशः ॥२-११९-६॥",
        "index": 6,
        "shloka_num": 6
    },
    {
        "text": "रजनीचरसत्त्वानि प्रचरन्ति समन्ततः ।\nतपोवनमृगा ह्येते वेदितीर्थेषु शेरते ॥२-११९-७॥",
        "index": 7,
        "shloka_num": 7
    },
    {
        "text": "सम्प्रवृद्धा निशा सीते नक्षत्रसमलङ्कृता ।\nजोत्स्नाप्रावरणश्चन्द्रो दृश्यतेऽभ्युदितोऽम्बरे ॥२-११९-८॥",
        "index": 8,
        "shloka_num": 8
    },
    {
        "text": "गम्यतामनुजानामि रामस्यानुचरी भव ।\nकथयन्त्या हि मधुरं त्वयाहं परितोषिता ॥२-११९-९॥",
        "index": 9,
        "shloka_num": 9
    },
    {
        "text": "अलङ्कुरु च तावत्त्वं प्रत्यक्षं मम मैथिलि ।\nप्रीतिं जनय मे वत्से दिव्यालङ्कारशोभिता ॥२-११९-१०॥",
        "index": 10,
        "shloka_num": 10
    },
    {
        "text": "सा तथा समलंकृत्य सीता सुरसुतोपमा ।\nप्रणम्य शिरसा तस्यै रामं त्वभिमुखी ययौ ॥२-११९-११॥",
        "index": 11,
        "shloka_num": 11
    },
    {
        "text": "तथा तु भूषितां सीतां ददर्श वदतां वरः ।\nराघवः प्रीतिदानेन तपस्विन्या जहर्ष च ॥२-११९-१२॥",
        "index": 12,
        "shloka_num": 12
    },
    {
        "text": "न्यवेदयत्ततः सर्वं सीता रामाय मैथिली ।\nप्रीतिदानं तपस्विन्या वसनाभरणस्रजम् ॥२-११९-१३॥",
        "index": 13,
        "shloka_num": 13
    },
    {
        "text": "प्रहृष्टस्त्वभवद्रामो लक्ष्मणश्च महारथः ।\nमैथिल्याः सत्क्रियां दृष्ट्वा मानुषेषु सुदुर्लभाम् ॥२-११९-१४॥",
        "index": 14,
        "shloka_num": 14
    },
    {
        "text": "ततस्तां शर्वरीं प्रीतः पुण्यां शशिनिभाननः ।\nअर्चितस्तापसैः सिद्धैरुवास रघुनन्दनः ॥२-११९-१५॥",
        "index": 15,
        "shloka_num": 15
    },
    {
        "text": "तस्यां रात्र्यां व्यतीतायामभिषिच्य हुताग्निकान् ।\nआपृच्छेतां नरव्याघ्रौ तापसान् वनगोचरान् ॥२-११९-१६॥",
        "index": 16,
        "shloka_num": 16
    },
    {
        "text": "तावूचुस्ते वनचरास्तापसा धर्मचारिणः ।\nवनस्य तस्य सञ्चारं राक्षसैः समभिप्लुतम् ॥२-११९-१७॥",
        "index": 17,
        "shloka_num": 17
    },
    {
        "text": "रक्षांसि पुरुषादानि नानारूपाणि राघव ।\nवसन्त्यस्मिन् महारण्ये व्यालाश्च रुधिराशनाः ॥२-११९-१८॥",
        "index": 18,
        "shloka_num": 18
    },
    {
        "text": "उच्छिष्टं वा प्रमत्तं वा तापसं धर्मचारिणम् ।\nअदन्त्यस्मिन् महारण्ये तान्निवारय राघव ॥२-११९-१९॥",
        "index": 19,
        "shloka_num": 19
    },
    {
        "text": "एष पन्था महर्षीणां फलान्याहरतां वने ।\nअनेन तु वनं दुर्गं गन्तुं राघव ते क्षमम् ॥२-११९-२०॥",
        "index": 20,
        "shloka_num": 20
    },
    {
        "text": "इतीव तैः प्राञ्जलिभिस्तपस्विभिर्द्विजैः कृतः स्वस्त्ययनः परं तपः ।\nवनं सभार्य्यः प्रविऺवेश राघवः सलक्ष्मणः सूर्य्यमिवाभ्रमण्डलम् ॥२-११९-२१॥",
        "index": 21,
        "shloka_num": 21
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दण्डकारण्यप्रवेशः नाम एकोनविंशत्यधिकशततमः सर्गः ॥२-११९॥",
        "index": 22,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे मन्थरोपजापः नाम अष्टमः सर्गः ॥२-८॥",
        "index": 0,
        "shloka_num": null
    },
    {
        "text": "मन्थरा त्वभ्यसूय्यैनामुत्सृज्याभरणं हि तत् ।\nउवाचेदं ततो वाक्यं कोपदुःखसमन्विता ॥२-८-१॥",
        "index": 1,
        "shloka_num": 1
    },
    {
        "text": "हर्षं किमर्थमस्थाने कृतवत्यसि बालिशे ।\nशोकसागरमध्यस्थं नात्मानमवबुध्यसे ॥२-८-२॥",
        "index": 2,
        "shloka_num": 2
    },
    {
        "text": "मनसा प्रसहामि त्वां देवि दुःखार्दिता सती ।\nयच्छोचितव्ये हृष्टासि प्राप्य त्वं व्यसनं महत् ॥२-८-३॥",
        "index": 3,
        "shloka_num": 3
    },
    {
        "text": "शोचामि दुर्मतित्वं ते का हि प्राज्ञा प्रहर्षयेत् ।\nअरेः सपत्नीपुत्रस्य वृद्धिं मृत्योरिवागताम् ॥२-८-४॥",
        "index": 4,
        "shloka_num": 4
    },
    {
        "text": "भरतादेव रामस्य राज्यसाधारणाद् भयम् ।\nतद् विचिन्त्य विषण्णास्मि भयं भीताद्धि जायते ॥२-८-५॥",
        "index": 5,
        "shloka_num": 5
    },
    {
        "text": "लक्ष्मणो हि महाबाहू रामं सर्वात्मना गतः ।\nशत्रुघ्नश्चापि भरतं काकुत्स्थं लक्ष्मणो यथा ॥२-८-६॥",
        "index": 6,
        "shloka_num": 6
    },
    {
        "text": "प्रत्यासन्नक्रमेणापि भरतस्यैव भामिनि ।\nराज्यक्रमो विसृष्टस्तु तयोस्तावद्यवीयसोः ॥२-८-७॥",
        "index": 7,
        "shloka_num": 7
    },
    {
        "text": "विदुषः क्षत्रचारित्रे प्राज्ञस्य प्राप्तकारिणः ।\nभयात् प्रवेपे रामस्य चिन्तयन्ती तवात्मजम् ॥२-८-८॥",
        "index": 8,
        "shloka_num": 8
    },
    {
        "text": "सुभगा किल कौसल्या यस्याः पुत्रोऽभिषेक्ष्यते ।\nयौवराज्येन महता श्वः पुष्येण द्विजोत्तमैः ॥२-८-९॥",
        "index": 9,
        "shloka_num": 9
    },
    {
        "text": "प्राप्तां वसुमतीं प्रीतिं प्रतीतां हतविद्विषम् ।\nउपस्थास्यसि कौसल्यां दासीवत् त्वं कृताञ्जलिः ॥२-८-१०॥",
        "index": 10,
        "shloka_num": 10
    },
    {
        "text": "एवं च त्वं सहास्माभिस्तस्याः प्रेष्या भविष्यसि ।\nपुत्रश्च तव रामस्य प्रेष्यत्वं हि गमिष्यति ॥२-८-११॥",
        "index": 11,
        "shloka_num": 11
    },
    {
        "text": "हृष्टाः खलु भविष्यन्ति रामस्य परमाः स्त्रियः ।\nअप्रहृष्टा भविष्यन्ति स्नुषास्ते भरतक्षये ॥२-८-१२॥",
        "index": 12,
        "shloka_num": 12
    },
    {
        "text": "तां दृष्ट्वा परमप्रीतां ब्रुवन्तीं मन्थरां ततः ।\nरामस्यैव गुणान् देवी कैकेयी प्रशशंस ह ॥२-८-१३॥",
        "index": 13,
        "shloka_num": 13
    },
    {
        "text": "धमर्ज्ञो गुणवान् दान्तः कृतज्ञः सत्यवान् शुचिः ।\nरामो राजसुतो ज्येष्ठो यौवराज्यमतोऽर्हति ॥२-८-१४॥",
        "index": 14,
        "shloka_num": 14
    },
    {
        "text": "भ्रातॄन् भृत्यांश्च दीर्घायुः पितृवत् पालयिष्यति ।\nसन्तप्यसे कथं कुब्जे श्रुत्वा रामाभिषेचनम् ॥२-८-१५॥",
        "index": 15,
        "shloka_num": 15
    },
    {
        "text": "भरतश्चापि रामस्य ध्रुवं वर्षशतात् परम् ।\nपितृपैतामहं राज्यमवाप्स्यति नरर्षभः ॥२-८-१६॥",
        "index": 16,
        "shloka_num": 16
    },
    {
        "text": "सा त्वमभ्युदये प्राप्ते दह्यमानेव मन्थरे ।\nभविष्यति च कल्याणे किमिदं परितप्यसे ॥२-८-१७॥",
        "index": 17,
        "shloka_num": 17
    },
    {
        "text": "यथा वै भरतो मान्यस्तथा भूयोऽपि राघवः ।\nकौसल्यातोऽतिरिक्तं च मम शुश्रूषते बहु ॥२-८-१८॥",
        "index": 18,
        "shloka_num": 18
    },
    {
        "text": "राज्यं यदि हि रामस्य भरतस्यापि तत् तदा ।\nमन्यते हि यथाऽऽत्मानं यथा भ्रातॄंस्तु राघवः ॥२-८-१९॥",
        "index": 19,
        "shloka_num": 19
    },
    {
        "text": "कैकेय्या वचनं श्रुत्वा मन्थरा भृशदुःखिता ।\nदीर्घमुष्णं विनिःश्वस्य कैकेयीमिदमब्रवीत् ॥२-८-२०॥",
        "index": 20,
        "shloka_num": 20
    },
    {
        "text": "अनर्थदर्शिनी मौर्ख्यान्नात्मानमवबुध्यसे ।\nशोकव्यसनविस्तीर्णे मज्जन्ती दुःखसागरे ॥२-८-२१॥",
        "index": 21,
        "shloka_num": 21
    },
    {
        "text": "भविता राघवो राजा राघवस्य च यः सुतः ।\nराजवंशात्तु भरतः कैकेयि परिहास्यते ॥२-८-२२॥",
        "index": 22,
        "shloka_num": 22
    },
    {
        "text": "नहि राज्ञः सुताः सर्वे राज्ये तिष्ठन्ति भामिनि ।\nस्थाप्यमानेषु सर्वेषु सुमहाननयो भवेत् ॥२-८-२३॥",
        "index": 23,
        "shloka_num": 23
    },
    {
        "text": "तस्माज्ज्येष्ठे हि कैकेयि राज्यतन्त्राणि पार्थिवाः ।\nस्थापयन्त्यनवद्याङ्गि गुणवत्स्वितरेष्वपि ॥२-८-२४॥",
        "index": 24,
        "shloka_num": 24
    },
    {
        "text": "असावत्यन्तनिर्भग्नस्तव पुत्रो भविष्यति ।\nअनाथवत् सुखेभ्यश्च राजवंशाच्च वत्सले ॥२-८-२५॥",
        "index": 25,
        "shloka_num": 25
    },
    {
        "text": "साहं त्वदर्थे सम्प्राप्ता त्वं तु मां नावबुद्ध्यसे ।\nसपत्निवृद्धौ या मे त्वं प्रदेयं दातुमर्हसि ॥२-८-२६॥",
        "index": 26,
        "shloka_num": 26
    },
    {
        "text": "ध्रुवं तु भरतं रामः प्राप्य राज्यमकण्टकम् ।\nदेशान्तरं नाययिता लोकान्तरमथापि वा ॥२-८-२७॥",
        "index": 27,
        "shloka_num": 27
    },
    {
        "text": "बाल एव तु मातुल्यं भरतो नायितस्त्वया ।\nसन्निकर्षाच्च सौहार्दं जायते स्थावरेष्विव ॥२-८-२८॥",
        "index": 28,
        "shloka_num": 28
    },
    {
        "text": "भरतानुवशात् सोऽपि शत्रुघ्नस्तत्समं गतः ।\nलक्ष्मणो हि यथा रामं तथायं भरतं गतः ॥२-८-२९॥",
        "index": 29,
        "shloka_num": 29
    },
    {
        "text": "श्रूयते हि द्रुमः कश्चिच्छेत्तव्यो वनजीवनैः ।\nसन्निकर्षादिषीकाभिर्मोचितः परमाद् भयात् ॥२-८-३०॥",
        "index": 30,
        "shloka_num": 30
    },
    {
        "text": "गोप्ता हि रामं सौमित्रिर्लक्ष्मणं चापि राघवः ।\nअश्विनोरिव सौभ्रात्रं तयोर्लोकेषु विश्रुतम् ॥२-८-३१॥",
        "index": 31,
        "shloka_num": 31
    },
    {
        "text": "तस्मान्न लक्ष्मणे रामः पापं किञ्चित् करिष्यति ।\nरामस्तु भरते पापं कुर्यादेव न संशयः ॥२-८-३२॥",
        "index": 32,
        "shloka_num": 32
    },
    {
        "text": "तस्माद् राजगृहादेव वनं गच्छतु राघवः ।\nएतद्धि रोचते मह्यं भृशं चापि हितं तव ॥२-८-३३॥",
        "index": 33,
        "shloka_num": 33
    },
    {
        "text": "एवं ते ज्ञातिपक्षस्य श्रेयश्चैव भविष्यति ।\nयदि चेद् भरतो धर्मात् पित्र्यं राज्यमवाप्स्यति ॥२-८-३४॥",
        "index": 34,
        "shloka_num": 34
    },
    {
        "text": "स ते सुखोचितो बालो रामस्य सहजो रिपुः ।\nसमृद्धार्थस्य नष्टार्थो जीविष्यति कथं वशे ॥२-८-३५॥",
        "index": 35,
        "shloka_num": 35
    },
    {
        "text": "अभिद्रुतमिवारण्ये सिंहेन गजयूथपम् ।\nप्रच्छाद्यमानं रामेण भरतं त्रातुमर्हसि ॥२-८-३६॥",
        "index": 36,
        "shloka_num": 36
    },
    {
        "text": "दर्पान्निराकृता पूर्वं त्वया सौभाग्यवत्तया ।\nराममाता सपत्नी ते कथं वैरं न यापयेत् ॥२-८-३७॥",
        "index": 37,
        "shloka_num": 37
    },
    {
        "text": "यदा च रामः पृथिवीमवाप्स्यते प्रभूतरत्नाकरशैलसंयुताम् ।\nतदा गमिष्यस्यशुभं पराभवं सहैव दीना भरतेन भामिनि ॥२-८-३८॥",
        "index": 38,
        "shloka_num": 38
    },
    {
        "text": "यदा हि रामः पृथिवीमवाप्स्यते ध्रुवं प्रणष्टो भरतो भविष्यति ।\nअतो हि सञ्चिन्तय राज्यमात्मजे परस्य चैवास्य विवासकारणम् ॥२-८-३९॥",
        "index": 39,
        "shloka_num": 39
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे मन्थरोपजापः नाम अष्टमः सर्गः ॥२-८॥",
        "index": 40,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे पुत्रानुशासनम् नाम तृतीयः सर्गः ॥२-३॥",
        "index": 0,
        "shloka_num": null
    },
    {
        "text": "तेषामञ्जलिपद्मानि प्रगृहीतानि सर्वशः ।\nप्रतिगृह्याब्रवीद् राजा तेभ्यः प्रियहितं वचः ॥२-३-१॥",
        "index": 1,
        "shloka_num": 1
    },
    {
        "text": "अहोऽस्मि परमप्रीतः प्रभावश्चातुलो मम ।\nयन्मे ज्येष्ठं प्रियं पुत्रं यौवराज्यस्थमिच्छथ ॥२-३-२॥",
        "index": 2,
        "shloka_num": 2
    },
    {
        "text": "इति प्रत्यर्चितान् राजा ब्राह्मणानिदमब्रवीत् ।\nवसिष्ठं वामदेवं च तेषामेवोपशृण्वताम् ॥२-३-३॥",
        "index": 3,
        "shloka_num": 3
    },
    {
        "text": "चैत्रः श्रीमानयं मासः पुण्यः पुष्पितकाननः ।\nयौवराज्याय रामस्य सर्वमेवोपकल्प्यताम् ॥२-३-४॥",
        "index": 4,
        "shloka_num": 4
    },
    {
        "text": "राज्ञस्तूपरते वाक्ये जनघोषो महानभूत् ।\nशनैस्तस्मिन् प्रशान्ते च जनघोषे जनाधिपः ॥२-३-५॥",
        "index": 5,
        "shloka_num": 5
    },
    {
        "text": "वसिष्ठं मुनिशार्दूलं राजा वचनमब्रवीत् ।\nअभिषेकाय रामस्य यत् कर्म सपरिच्छदम् ॥२-३-६॥",
        "index": 6,
        "shloka_num": 6
    },
    {
        "text": "तदद्य भगवन् सर्वमाज्ञापयितुमर्हसि ।\nतच्छ्रुत्वा भूमिपालस्य वसिष्ठो मुनिसत्तमः ॥२-३-७॥",
        "index": 7,
        "shloka_num": 7
    },
    {
        "text": "आदिदेशाग्रतो राज्ञः स्थितान् युक्तान् कृताञ्जलीन् ।\nसुवर्णादीनि रत्नानि बलीन् सर्वौषधीरपि ॥२-३-८॥",
        "index": 8,
        "shloka_num": 8
    },
    {
        "text": "शुक्लमाल्यानि लाजांश्च पृथक् च मधुसर्पिषी ।\nअहतानि च वासांसि रथं सर्वायुधान्यपि ॥२-३-९॥",
        "index": 9,
        "shloka_num": 9
    },
    {
        "text": "चतुरङ्गबलं चैव गजं च शुभलक्षणम् ।\nचामरव्यजने चोभे ध्वजं छत्रं च पाण्डुरम् ॥२-३-१०॥",
        "index": 10,
        "shloka_num": 10
    },
    {
        "text": "शतं च शातकुम्भानां कुम्भानामग्निवर्चसाम् ।\nहिरण्यशृङ्गमृषभं समग्रं व्याघ्रचर्म च ॥२-३-११॥",
        "index": 11,
        "shloka_num": 11
    },
    {
        "text": "यच्चान्यत् किंचिदेष्टव्यं तत् सर्वमुपकल्प्यताम् ।\nउपस्थापयत प्रातरग्न्यगारे महीपतेः ॥२-३-१२॥",
        "index": 12,
        "shloka_num": 12
    },
    {
        "text": "अन्तःपुरस्य द्वाराणि सर्वस्य नगरस्य च ।\nचन्दनस्रग्भिरर्च्यन्तां धूपैश्च घ्राणहारिभिः ॥२-३-१३॥",
        "index": 13,
        "shloka_num": 13
    },
    {
        "text": "प्रशस्तमन्नं गुणवद् दधिक्षीरोपसेचनम् ।\nद्विजानां शतसाहस्रं यत्प्रकाममलं भवेत् ॥२-३-१४॥",
        "index": 14,
        "shloka_num": 14
    },
    {
        "text": "सत्कृत्य द्विजमुख्यानां श्वः प्रभाते प्रदीयताम् ।\nघृतं दधि च लाजाश्च दक्षिणाश्चापि पुष्कलाः ॥२-३-१५॥",
        "index": 15,
        "shloka_num": 15
    },
    {
        "text": "सूर्येऽभ्युदितमात्रे श्वो भविता स्वस्तिवाचनम् ।\nब्राह्मणाश्च निमन्त्र्यन्तां कल्प्यन्तामासनानि च ॥२-३-१६॥",
        "index": 16,
        "shloka_num": 16
    },
    {
        "text": "आबध्यन्तां पताकाश्च राजमार्गश्च सिच्यताम् ।\nसर्वे च तालापचरा गणिकाश्च स्वलंकृताः ॥२-३-१७॥",
        "index": 17,
        "shloka_num": 17
    },
    {
        "text": "कक्ष्यां द्वितीयामासाद्य तिष्ठन्तु नृपवेश्मनः ।\nदेवायतनचैत्येषु सान्नभक्ष्याः सदक्षिणाः ॥२-३-१८॥",
        "index": 18,
        "shloka_num": 18
    },
    {
        "text": "उपस्थापयितव्याः स्युर्माल्ययोग्याः पृथक्पृथक् ।\nदीर्घासिबद्धगोधाश्च संनद्धा मृष्टवाससः ॥२-३-१९॥",
        "index": 19,
        "shloka_num": 19
    },
    {
        "text": "महाराजाङ्गनं शूराः प्रविशन्तु महोदयम् ।\nएवं व्यादिश्य विप्रौ तु क्रियास्तत्र विनिष्ठितौ ॥२-३-२०॥",
        "index": 20,
        "shloka_num": 20
    },
    {
        "text": "चक्रतुश्चैव यच्छेषं पार्थिवाय निवेद्य च ।\nकृतमित्येव चाब्रूतामभिगम्य जगत्पतिम् ॥२-३-२१॥",
        "index": 21,
        "shloka_num": 21
    },
    {
        "text": "यथोक्तवचनं प्रीतौ हर्षयुक्तौ द्विजोत्तमौ ।\nततः सुमन्त्रं द्युतिमान् राजा वचनमब्रवीत् ॥२-३-२२॥",
        "index": 22,
        "shloka_num": 22
    },
    {
        "text": "रामः कृतात्मा भवता शीघ्रमानीयतामिति ।\nस तथेति प्रतिज्ञाय सुमन्त्रो राजशासनात् ॥२-३-२३॥",
        "index": 23,
        "shloka_num": 23
    },
    {
        "text": "रामं तत्रानयांचक्रे रथेन रथिनां वरम् ।\nअथ तत्र सहासीनास्तदा दशरथं नृपम् ॥२-३-२४॥",
        "index": 24,
        "shloka_num": 24
    },
    {
        "text": "प्राच्योदीच्या प्रतीच्याश्च दाक्षिणात्याश्च भूमिपाः ।\nम्लेच्छाश्चार्याश्च ये चान्ये वनशैलान्तवासिनः ॥२-३-२५॥",
        "index": 25,
        "shloka_num": 25
    },
    {
        "text": "उपासांचक्रिरे सर्वे तं देवा वासवं यथा ।\nतेषां मध्ये स राजर्षिर्मरुतामिव वासवः ॥२-३-२६॥",
        "index": 26,
        "shloka_num": 26
    },
    {
        "text": "प्रासादस्थो दशरथो ददर्शायान्तमात्मजम् ।\nगन्धर्वराजप्रतिमं लोके विख्यातपौरुषम् ॥२-३-२७॥",
        "index": 27,
        "shloka_num": 27
    },
    {
        "text": "दीर्घबाहुं महासत्त्वं मत्तमातङ्गगामिनम् ।\nचन्द्रकान्ताननं राममतीव प्रियदर्शनम् ॥२-३-२८॥",
        "index": 28,
        "shloka_num": 28
    },
    {
        "text": "रूपौदार्यगुणैः पुंसां दृष्टिचित्तापहारिणम् ।\nघर्माभितप्ताः पर्जन्यं ह्लादयन्तमिव प्रजाः ॥२-३-२९॥",
        "index": 29,
        "shloka_num": 29
    },
    {
        "text": "न ततर्प समायान्तं पश्यमानो नराधिपः ।\nअवतार्य सुमन्त्रस्तु राघवं स्यन्दनोत्तमात् ॥२-३-३०॥",
        "index": 30,
        "shloka_num": 30
    },
    {
        "text": "पितुः समीपं गच्छन्तं प्राञ्जलिः पृष्ठतोऽन्वगात् ।\nस तं कैलासशृङ्गाभं प्रासादं रघुनन्दनः ॥२-३-३१॥",
        "index": 31,
        "shloka_num": 31
    },
    {
        "text": "आरुरोह नृपं द्रष्टुं सहसा तेन राघवः ।\nस प्राञ्जलिरभिप्रेत्य प्रणतः पितुरन्तिके ॥२-३-३२॥",
        "index": 32,
        "shloka_num": 32
    },
    {
        "text": "नाम स्वं श्रावयन् रामो ववन्दे चरणौ पितुः ।\nतं दृष्ट्वा प्रणतं पार्श्वे कृताञ्जलिपुटं नृपः ॥२-३-३३॥",
        "index": 33,
        "shloka_num": 33
    },
    {
        "text": "गृह्याञ्जलौ समाकृष्य सस्वजे प्रियमात्मजम् ।\nतस्मै चाभ्युद्यतं सम्यङ्मणिकाञ्चनभूषितम् ॥२-३-३४॥",
        "index": 34,
        "shloka_num": 34
    },
    {
        "text": "दिदेश राजा रुचिरं रामाय परमासनम् ।\nतथाऽऽसनवरं प्राप्य व्यदीपयत राघवः ॥२-३-३५॥",
        "index": 35,
        "shloka_num": 35
    },
    {
        "text": "स्वयैव प्रभया मेरुमुदये विमलो रविः ।\nतेन विभ्राजिता तत्र सा सभापि व्यरोचत ॥२-३-३६॥",
        "index": 36,
        "shloka_num": 36
    },
    {
        "text": "विमलग्रहनक्षत्रा शारदी द्यौरिवेन्दुना ।\nतं पश्यमानो नृपतिस्तुतोष प्रियमात्मजम् ॥२-३-३७॥",
        "index": 37,
        "shloka_num": 37
    },
    {
        "text": "अलंकृतमिवात्मानमादर्शतलसंस्थितम् ।\nस तं सुस्थितमाभाष्य पुत्रं पुत्रवतां वरः ॥२-३-३८॥",
        "index": 38,
        "shloka_num": 38
    },
    {
        "text": "उवाचेदं वचो राजा देवेन्द्रमिव कश्यपः ।\nज्येष्ठायामसि मे पत्न्यां सदृश्यां सदृशः सुतः ॥२-३-३९॥",
        "index": 39,
        "shloka_num": 39
    },
    {
        "text": "उत्पन्नस्त्वं गुणज्येष्ठो मम रामात्मजः प्रियः ।\nत्वया यतः प्रजाश्चेमाः स्वगुणैरनुरञ्जिताः ॥२-३-४०॥",
        "index": 40,
        "shloka_num": 40
    },
    {
        "text": "तस्मात् त्वं पुष्ययोगेन यौवराज्यमवाप्नुहि ।\nकामतस्त्वं प्रकृत्यैव निर्णीतो गुणवानिति ॥२-३-४१॥",
        "index": 41,
        "shloka_num": 41
    },
    {
        "text": "गुणवत्यपि तु स्नेहात् पुत्र वक्ष्यामि ते हितम् ।\nभूयो विनयमास्थाय भव नित्यं जितेन्द्रियः ॥२-३-४२॥",
        "index": 42,
        "shloka_num": 42
    },
    {
        "text": "कामक्रोधसमुत्थानि त्यजस्व व्यसनानि च ।\nपरोक्षया वर्तमानो वृत्त्या प्रत्यक्षया तथा ॥२-३-४३॥",
        "index": 43,
        "shloka_num": 43
    },
    {
        "text": "अमात्यप्रभृतीः सर्वाः प्रजाश्चैवानुरञ्जय ।\nकोष्ठागारायुधागारैः कृत्वा संनिचयान् बहून् ॥२-३-४४॥",
        "index": 44,
        "shloka_num": 44
    },
    {
        "text": "इष्टानुरक्तप्रकृतिर्यः पालयति मेदिनीम् ।\nतस्य नन्दन्ति मित्राणि लब्ध्वामृतमिवामराः ॥२-३-४५॥",
        "index": 45,
        "shloka_num": 45
    },
    {
        "text": "तस्मात् पुत्र त्वमात्मानं नियम्यैवं समाचर ।\nतच्छ्रुत्वा सुहृदस्तस्य रामस्य प्रियकारिणः ॥२-३-४६॥",
        "index": 46,
        "shloka_num": 46
    },
    {
        "text": "त्वरिताः शीघ्रमागत्य कौसल्यायै न्यवेदयन् ।\nसा हिरण्यं च गाश्चैव रत्नानि विविधानि च ॥२-३-४७॥",
        "index": 47,
        "shloka_num": 47
    },
    {
        "text": "व्यादिदेश प्रियाख्येभ्यः कौसल्या प्रमदोत्तमा ।\nअथाभिवाद्य राजानं रथमारुह्य राघवः ।\nययौ स्वं द्युतिमद् वेश्म जनौघैः प्रतिपूजितः ॥२-३-४८॥",
        "index": 48,
        "shloka_num": 48
    },
    {
        "text": "ते चापि पौरा नृपतेर्वचस्तच्छ्रुत्वा तदा लाभमिवेष्टमाशु ।\nनरेन्द्रमामन्त्र्य गृहाणि गत्वा देवान् समानर्चुरभिप्रहृष्टाः ॥२-३-४९॥",
        "index": 49,
        "shloka_num": 49
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पुत्रानुशासनम् नाम तृतीयः सर्गः ॥२-३॥",
        "index": 50,
        "shloka_num": null
    }
]
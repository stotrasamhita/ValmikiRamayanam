[
    {
        "text": "अथ श्रीमद्वाल्मीकीयरामायणे अयोध्याकाण्डे सत्यप्रशंसा नाम नवाधिकशततमः सर्गः ॥२-१०९॥",
        "index": 0,
        "shloka_num": null
    },
    {
        "text": "जाबालेस्तु वचः श्रुत्वा रामः सत्यात्मनां वरः ।\nउवाच परया भक्त्या स्वबुद्ध्या चाविपन्नया ॥२-१०९-१॥",
        "index": 1,
        "shloka_num": 1
    },
    {
        "text": "भवान् मे प्रियकामार्थं वचनं यदिहोक्तवान् ।\nअकार्य्यं कार्य्यसङ्काशमपथ्यं पथ्यसम्मितम् ॥२-१०९-२॥",
        "index": 2,
        "shloka_num": 2
    },
    {
        "text": "निर्मर्यादस्तु पुरुषः पापाचारसमन्वितः ।\nमानं न लभते सत्सु भिन्नचारित्रदर्शनः ॥२-१०९-३॥",
        "index": 3,
        "shloka_num": 3
    },
    {
        "text": "कुलीनमकुलीनं वा वीरं पुरुषमानिनम् ।\nचारित्रमेव व्याख्याति शुचिं वा यदि वाऽशुचिम् ॥२-१०९-४॥",
        "index": 4,
        "shloka_num": 4
    },
    {
        "text": "अनार्यस्त्वार्यसङ्काशः शौचाद्धीनस्तथा शुचिः ।\nलक्षण्यवदलक्षण्यो दुःशीलः शीलवानिव ॥२-१०९-५॥",
        "index": 5,
        "shloka_num": 5
    },
    {
        "text": "अधर्मं धर्मवेषेण यदीमं लोकसङ्करम् ।\nअभिपत्स्ये शुभं हित्वा क्रियाविधिविवर्जितम् ॥२-१०९-६॥",
        "index": 6,
        "shloka_num": 6
    },
    {
        "text": "कश्चेतयानः पुरुषः कार्याकार्यविचक्षणः ।\nबहुमंस्यति मां लोके दुर्वृत्तं लोकदूषणम् ॥२-१०९-७॥",
        "index": 7,
        "shloka_num": 7
    },
    {
        "text": "कस्य धास्याम्यहं वृत्तं केन वा स्वर्गमाप्नुयाम् ।\nअनया वर्त्तमानो हि वृत्त्या हीनप्रतिज्ञया ॥२-१०९-८॥",
        "index": 8,
        "shloka_num": 8
    },
    {
        "text": "कामवृत्तस्त्वयं लोकः कृत्स्नः समुपवर्त्तते ।\nयद्वृत्ताः सन्ति राजानस्तद्वृत्ताः सन्ति हि प्रजाः ॥२-१०९-९॥",
        "index": 9,
        "shloka_num": 9
    },
    {
        "text": "सत्यमेवानृशंसञ्च राजवृत्तं सनातनम् ।\nतस्मात्सत्यात्मकं राज्यं सत्ये लोकः प्रतिष्ठितः ॥२-१०९-१०॥",
        "index": 10,
        "shloka_num": 10
    },
    {
        "text": "ऋषयश्चैव देवाश्च सत्यमेव हि मेनिरे ।\nसत्यवादी हि लोकेऽस्मिन् परमं गच्छति क्षयम् ॥२-१०९-११॥",
        "index": 11,
        "shloka_num": 11
    },
    {
        "text": "उद्विजन्ते यथा सर्प्पान्नरादनृतवादिनः ।\nधर्मः सत्यं परो लोके मूलं स्वर्गस्य चोच्यते ॥२-१०९-१२॥",
        "index": 12,
        "shloka_num": 12
    },
    {
        "text": "सत्यमेवेश्वरो लोके सत्यं पद्मा श्रिता सदा ।\nसत्यमूलानि सर्वाणि सत्यान्नास्ति परं पदम् ॥२-१०९-१३॥",
        "index": 13,
        "shloka_num": 13
    },
    {
        "text": "दत्तमिष्टं हुतं चैव तप्तानि च तपांसि च ।\nवेदाः सत्यप्रतिष्ठानास्तस्मात् सत्यपरो भवेत् ॥२-१०९-१४॥",
        "index": 14,
        "shloka_num": 14
    },
    {
        "text": "एकः पालयते लोकमेकः पालयते कुलम् ।\nमज्जत्येको हि निरय एकः स्वर्गे महीयते ॥२-१०९-१५॥",
        "index": 15,
        "shloka_num": 15
    },
    {
        "text": "सोऽहं पितुर्नियोगन्तु किमर्थं नानुपालये ।\nसत्यप्रतिश्रवः सत्यं सत्येन समयीकृतः ॥२-१०९-१६॥",
        "index": 16,
        "shloka_num": 16
    },
    {
        "text": "नैव लोभान्न मोहाद्वा न ह्यज्ञानात्तमोन्वितः ।\nसेतुं सत्यस्य भेत्स्यामि गुरोः सत्यप्रतिश्रवः ॥२-१०९-१७॥",
        "index": 17,
        "shloka_num": 17
    },
    {
        "text": "असत्यसन्धस्य सतश्चलस्यास्थिरचेतसः ।\nनैव देवा न पितरः प्रतीच्छन्तीति नः श्रुतम् ॥२-१०९-१८॥",
        "index": 18,
        "shloka_num": 18
    },
    {
        "text": "प्रत्यगात्ममिमं धर्मं सत्यं पश्याम्यहं स्वयम् ।\nभारः सत्पुरुषाचीर्णस्तदर्थमभिमन्यते ॥२-१०९-१९॥",
        "index": 19,
        "shloka_num": 19
    },
    {
        "text": "क्षात्रं धर्ममहं त्यक्ष्ये ह्यधर्मं धर्मसंहितम् ।\nक्षुद्रैर्नृशंसैर्लुब्धैश्च सेवितं पापकर्मभिः ॥२-१०९-२०॥",
        "index": 20,
        "shloka_num": 20
    },
    {
        "text": "कायेन कुरुते पापं मनसा सम्प्रधार्य च ।\nअनृतं जिह्वया चाह त्रिविधं कर्म पातकम् ॥२-१०९-२१॥",
        "index": 21,
        "shloka_num": 21
    },
    {
        "text": "भूमिः कीर्त्तिर्यशो लक्ष्मीः पुरुषं प्रार्थयन्ति हि ।\nस्वर्गस्थं चानुपश्यन्ति सत्यमेव भजेत तत् ॥२-१०९-२२॥",
        "index": 22,
        "shloka_num": 22
    },
    {
        "text": "श्रेष्ठं ह्यनार्यमेव स्याद्यद्भवानवधार्य्य माम् ।\nआह युक्तिकरैर्वाक्यैरिदं भद्रं कुरुष्व ह ॥२-१०९-२३॥",
        "index": 23,
        "shloka_num": 23
    },
    {
        "text": "कथं ह्यहं प्रतिज्ञाय वनवासमिमं गुरौ ।\nभरतस्य करिष्यामि वचो हित्वा गुरोर्वचः ॥२-१०९-२४॥",
        "index": 24,
        "shloka_num": 24
    },
    {
        "text": "स्थिरा मया प्रतिज्ञाता प्रतिज्ञा गुरुसन्निधौ ।\nप्रहृष्यमाणा सा देवी कैकेयी चाभवत्तदा ॥२-१०९-२५॥",
        "index": 25,
        "shloka_num": 25
    },
    {
        "text": "वनवासं वसन्नेवं शुचिर्नियतभोजनः ।\nमूलैः पुष्पैः फलैः पुण्यैः पितऽन् देवांश्च तर्पयन् ॥२-१०९-२६॥",
        "index": 26,
        "shloka_num": 26
    },
    {
        "text": "सन्तुष्टपञ्चवर्गोऽहं लोकयात्रां प्रवर्त्तये ।\nअकुहः श्रद्दधानस्सन् कार्य्याकार्य्यविचक्षणः ॥२-१०९-२७॥",
        "index": 27,
        "shloka_num": 27
    },
    {
        "text": "कर्मभूमिमिमां प्राप्य कर्त्तव्यं कर्म यच्छुभम् ।\nअग्निर्वायुश्च सोमश्च कर्मणां फलभागिनः ॥२-१०९-२८॥",
        "index": 28,
        "shloka_num": 28
    },
    {
        "text": "शतं क्रतूनामाहृत्य देवराट् त्रिदिवङ्गतः ।\nतपांस्युग्राणि चास्थाय दिवं याता महर्षयः ॥२-१०९-२९॥",
        "index": 29,
        "shloka_num": 29
    },
    {
        "text": "अमृष्यमाणः पुनरुग्रतेजा निशम्य तन्नास्तिकवाक्यहेतुम् ।\nअथाब्रवीत्तं नृपतेस्तनूजो विगर्हमाणो वचनानि तस्य ॥२-१०९-३०॥",
        "index": 30,
        "shloka_num": 30
    },
    {
        "text": "सत्यं च धर्मं च पराक्रमं च भूतानुकम्पां प्रियवादिताञ्च ।\nद्विजातिदेवातिथिपूजनं च पन्थानमाहुस्त्रिदिवस्य सन्तः ॥२-१०९-३१॥",
        "index": 31,
        "shloka_num": 31
    },
    {
        "text": "तेनैवमाज्ञाय यथावदर्थमेकोदयं सम्प्रतिपद्य विप्राः ।\nधर्मं चरन्तः सकलं यथावत् कांक्षन्ति लोकागममप्रमत्ताः ॥२-१०९-३२॥",
        "index": 32,
        "shloka_num": 32
    },
    {
        "text": "निन्दाम्यहं कर्म पितुः कृतं तद्यस्त्वामगृह्णाद्विषमस्थबुद्धिम् ।\nबुद्ध्यानयैवंविधया चरन्तं सुनास्तिकं धर्मपथादपेतम् ॥२-१०९-३३॥",
        "index": 33,
        "shloka_num": 33
    },
    {
        "text": "यथा हि चोरः स तथा हि बुद्धस्तथागतं नास्तिकमत्र विद्धि ।\nतस्माद्धि यः शङ्क्यतमः प्रजानां न नास्तिकेनाभिमुखो बुधः स्यात् ॥२-१०९-३४॥",
        "index": 34,
        "shloka_num": 34
    },
    {
        "text": "त्वत्तो जनाः पूर्वतरे वराश्च शुभानि कर्माणि बहूनि चक्रुः ।\nजित्वा सदेमं च परञ्च लोकं तस्माद्द्विजाः स्वस्ति हुतं कृतं च ॥२-१०९-३५॥",
        "index": 35,
        "shloka_num": 35
    },
    {
        "text": "धर्मे रताः सत्पुरुषैः समेतास्तेजस्विनो दानगुणप्रधानाः ।\nअहिंसका वीतमलाश्च लोके भवन्ति पूज्या मुनयः प्रधानाः ॥२-१०९-३६॥",
        "index": 36,
        "shloka_num": 36
    },
    {
        "text": "इति ब्रुवन्तं वचनं सरोषं रामं महात्मानमदीनसत्त्वम् ।\nउवाच तथ्यं पुनरास्तिकं च सत्यं वचः सानुनयं च विप्रः ॥२-१०९-३७॥",
        "index": 37,
        "shloka_num": 37
    },
    {
        "text": "न नास्तिकानां वचनं ब्रवीम्यहं न नास्तिकोऽहं न च नास्ति किञ्चन ।\nसमीक्ष्य कालं पुनरास्तिकोऽभवं भवेय काले पुनरेव नास्तिकः ॥२-१०९-३८॥",
        "index": 38,
        "shloka_num": 38
    },
    {
        "text": "स चापि कालोऽयमुपागतः शनैर्यथा मया नास्तिकवागुदीरिता ।\nनिवर्त्तनार्थं तव राम कारणात् प्रसादनार्थं तु मयैतदीरितम् ॥२-१०९-३९॥",
        "index": 39,
        "shloka_num": 39
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सत्यप्रशंसा नाम नवाधिकशततमः सर्गः ॥२-१०९॥",
        "index": 40,
        "shloka_num": null
    }
]
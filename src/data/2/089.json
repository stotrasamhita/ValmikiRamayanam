[
    {
        "text": "अथ श्रीमद्वाल्मीकीयरामायणे अयोध्याकाण्डे गङ्गातरणम् नाम एकोननवतितमः सर्गः ॥२-८९॥",
        "index": 0,
        "shloka_num": null
    },
    {
        "text": "व्युष्य रात्रिं तु तत्रैव गङ्गाकूले स राघवः ।\nभरतः काल्यमुत्थाय शत्रुघ्नमिदमब्रवीत् ॥२-८९-१॥",
        "index": 1,
        "shloka_num": 1
    },
    {
        "text": "शत्रुघ्नोत्तिष्ठ किं शेषे निषादाधिपतिं गुहम् ।\nशीघ्रमानय भद्रं ते तारयिष्यति वाहिनीम् ॥२-८९-२॥",
        "index": 2,
        "shloka_num": 2
    },
    {
        "text": "जागर्मि नाहं स्वपिमि तमेवार्य्यं विचिन्तयन् ।\nइत्येवमब्रवीद्भ्रात्रा शत्रुघ्नोपि प्रचोदितः ॥२-८९-३॥",
        "index": 3,
        "shloka_num": 3
    },
    {
        "text": "इति संवदतोरेवमन्योन्यं नरसिंहयोः ।\nआगम्य प्राञ्जलिः काले गुहो भरतमब्रवीत् ॥२-८९-४॥",
        "index": 4,
        "shloka_num": 4
    },
    {
        "text": "कच्चित्सुखं नदीतीरेऽवात्सीः काकुत्स्थ शर्वरीम् ।\nकच्चित्ते सहसैन्यस्य तावत्सर्वमनामयम् ॥२-८९-५॥",
        "index": 5,
        "shloka_num": 5
    },
    {
        "text": "गुहस्य तत्तु वचनं श्रुत्वा स्नेहादुदीरितम् ।\nरामस्यानुवशो वाक्यं भरतोऽपीदमब्रवीत् ॥२-८९-६॥",
        "index": 6,
        "shloka_num": 6
    },
    {
        "text": "सुखा नः शर्वरी राजन् पूजिताश्चापि ते वयम् ।\nगङ्गां तु नौभिर्बह्वीभिर्दाशाः सन्तारयन्तु नः ॥२-८९-७॥",
        "index": 7,
        "shloka_num": 7
    },
    {
        "text": "ततो गुहः सन्त्वरितं श्रुत्वा भरतशासनम् ।\nप्रतिप्रविश्य नगरं तं ज्ञातिजनमब्रवीत् ॥२-८९-८॥",
        "index": 8,
        "shloka_num": 8
    },
    {
        "text": "उत्तिष्ठत प्रबुध्यध्वं भद्रमस्तु च वः सदा ।\nनावः समनुकर्षध्वं तारयिष्याम वाहिनीम् ॥२-८९-९॥",
        "index": 9,
        "shloka_num": 9
    },
    {
        "text": "ते तथोक्ताः समुत्थाय त्वरिता राजशासनात् ।\nपञ्च नावां शतान्याशु समानिन्युः समन्ततः ॥२-८९-१०॥",
        "index": 10,
        "shloka_num": 10
    },
    {
        "text": "अन्याः स्वस्तिकविज्ञेया महाघण्टाधरा वराः ।\nशोभमानाः पताकाभिर्युक्तवाताः सुसंहताः ॥२-८९-११॥",
        "index": 11,
        "shloka_num": 11
    },
    {
        "text": "ततः स्वस्तिकविज्ञेयां पाण्डुकम्बलसंवृताम् ।\nसनन्दिघोषां कल्याणीं गुहो नावमुपाहरत् ।\nतामारुरोह भरतः शत्रुघ्नश्च महाबलः ॥२-८९-१२॥",
        "index": 12,
        "shloka_num": 12
    },
    {
        "text": "कौसल्या च सुमित्रा च याश्चान्या राजयोषितः ।\nपुरोहितश्च तत्पूर्वं गुरवो ब्राह्मणाश्च ये ।\nअनन्तरं राजदारास्तथैव शकटापणाः ॥२-८९-१३॥",
        "index": 13,
        "shloka_num": 13
    },
    {
        "text": "आवासमादीपयतां तीर्थं चाप्यवगाहताम् ।\nभाण्डानि चाददानानां घोषस्त्रिदिवमस्पृशत् ॥२-८९-१४॥",
        "index": 14,
        "shloka_num": 14
    },
    {
        "text": "पताकिन्यस्तु ता नावः स्वयं दाशैरधिष्ठिताः ।\nवहन्त्यो जनमारूढं तदा सम्पेतुराशुगाः ॥२-८९-१५॥",
        "index": 15,
        "shloka_num": 15
    },
    {
        "text": "नारीणामभिपूर्णास्तु काश्चित् काश्चिच्च वाजिनाम् ।\nकाश्चिदत्र वहन्ति स्म यानयुग्यं महाधनम् ॥२-८९-१६॥",
        "index": 16,
        "shloka_num": 16
    },
    {
        "text": "ताः स्म गत्वा परं तीरमवरोप्य च तं जनम् ।\nनिवृत्ताः काण्डचित्राणि क्रियन्ते दाशबन्धुभिः ॥२-८९-१७॥",
        "index": 17,
        "shloka_num": 17
    },
    {
        "text": "सवैजयन्तास्तु गजा गजारोहप्रचोदिताः ।\nतरन्तः स्म प्रकाशन्ते सध्वजा इव पर्वताः ॥२-८९-१८॥",
        "index": 18,
        "shloka_num": 18
    },
    {
        "text": "नावश्चारुरुहुश्चान्ये प्लवैस्तेरुस्तथापरे ।\nअन्ये कुम्भघटैस्तेरुरन्ये तेरुश्च बाहुभिः ॥२-८९-१९॥",
        "index": 19,
        "shloka_num": 19
    },
    {
        "text": "सा पुण्या ध्वजिनी गङ्गा दाशैः सन्तारिता स्वयम् ।\nमैत्रे मुहूर्त्ते प्रययौ प्रयागवनमुत्तमम् ॥२-८९-२०॥",
        "index": 20,
        "shloka_num": 20
    },
    {
        "text": "आश्वासयित्वा च चमूं महात्मा निवेशयित्वा च यथोपजोषम् ।\nद्रष्टुं भरद्वाजमृषिप्रवर्य्यमृत्विग्वृतः सन् भरतः प्रतस्थे ॥२-८९-२१॥",
        "index": 21,
        "shloka_num": 21
    },
    {
        "text": "स ब्राह्मणस्याश्रममभ्युपेत्य महात्मनो देवपुरोहितस्य ।\nददर्श रम्योटजवृक्षषण्डं महद्वनं विप्रवरस्य रम्यम् ॥२-८९-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे गङ्गातरणम् नाम एकोननवतितमः सर्गः ॥२-८९॥",
        "index": 23,
        "shloka_num": null
    }
]
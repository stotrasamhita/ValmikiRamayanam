[
    {
        "text": "अथ श्रीमद्वाल्मीकीयरामायणे अयोध्याकाण्डे भरद्वाजामन्त्रणम् नाम द्विनवतितमः सर्गः ॥२-९२॥",
        "index": 0,
        "shloka_num": null
    },
    {
        "text": "ततस्तां रजनीं व्युष्य भरतः सपरिच्छदः ।\nकृतातिथ्यो भरद्वाजं कामादभिजगाम ह ॥२-९२-१॥",
        "index": 1,
        "shloka_num": 1
    },
    {
        "text": "तमृषिः पुरुषव्याघ्रं प्राञ्जलिं प्रेक्ष्य चागतम् ।\nहुताग्निहोत्रो भरतं भरद्वाजोऽभ्यभाषत ॥२-९२-२॥",
        "index": 2,
        "shloka_num": 2
    },
    {
        "text": "कच्चिदत्र सुखा रात्रिस्तवास्मद्विषये गता ।\nसमग्रस्ते जनः कच्चिदातिथ्ये शंस मेऽनघ ॥२-९२-३॥",
        "index": 3,
        "shloka_num": 3
    },
    {
        "text": "तमुवाचाञ्जलिं कृत्वा भरतोऽभिप्रणम्य च ।\nआश्रमादभिनिष्क्रान्तमृषिमुत्तमतेजसम् ॥२-९२-४॥",
        "index": 4,
        "shloka_num": 4
    },
    {
        "text": "सुखोषितोऽस्मि भगवन् समग्रबलवाहनः ।\nतर्पितः सर्वकामैश्च सामात्यो बलवत्त्वया ॥२-९२-५॥",
        "index": 5,
        "shloka_num": 5
    },
    {
        "text": "अपेतक्लमसन्तापाः सुभिक्षाः सुप्रतिश्रयाः ।\nअपि प्रेष्यानुपादाय सर्वे स्म सुसुखोषिताः ॥२-९२-६॥",
        "index": 6,
        "shloka_num": 6
    },
    {
        "text": "आमन्त्रयेऽहं भगवन् कामं त्वामृषिसत्तम ।\nसमीपं प्रस्थितं भ्रातुर्मैत्रेणेक्षस्व चक्षुषा ॥२-९२-७॥",
        "index": 7,
        "shloka_num": 7
    },
    {
        "text": "आश्रमं तस्य धर्मज्ञ धार्मिकस्य महात्मनः ।\nआचक्ष्व कतमो मार्गः कियानिति च शंस मे ॥२-९२-८॥",
        "index": 8,
        "shloka_num": 8
    },
    {
        "text": "इति पृष्टस्तु भरतं भ्रातृदर्शनलालसम् ।\nप्रत्युवाच महातेजा भरद्वाजो महातपाः ॥२-९२-९॥",
        "index": 9,
        "shloka_num": 9
    },
    {
        "text": "भरतार्द्धतृतीयेषु योजनेष्वजने वने ।\nचित्रकूटो गिरिस्तत्र रम्यनिर्दरकाननः ॥२-९२-१०॥",
        "index": 10,
        "shloka_num": 10
    },
    {
        "text": "उत्तरं पार्श्वमासाद्य तस्य मन्दाकिनी नदी ।\nपुष्पितद्रुमसञ्छन्ना रम्यपुष्पितकानना ॥२-९२-११॥",
        "index": 11,
        "shloka_num": 11
    },
    {
        "text": "अनन्तरं तत्सरितश्चित्रकूटश्च पर्वतः ।\nतयोः पर्णकुटी तात तत्र तौ वसतो ध्रुवम् ॥२-९२-१२॥",
        "index": 12,
        "shloka_num": 12
    },
    {
        "text": "दक्षिणेनैव मार्गेण सव्यदक्षिणमेव वा ।\nगजवाजिरथाकीर्णां वाहिनीं वाहिनीपते ।\nवाहयस्व महाभाग ततो द्रक्ष्यसि राघवम् ॥२-९२-१३॥",
        "index": 13,
        "shloka_num": 13
    },
    {
        "text": "प्रयाणमिति तच्छ्रुत्वा राजराजस्य योषितः ।\nहित्वा यानानि यानार्हा ब्राह्मणं पर्य्यवारयन् ॥२-९२-१४॥",
        "index": 14,
        "shloka_num": 14
    },
    {
        "text": "वेपमाना कृशा दीना सह देव्या सुमित्रया ।\nकौसल्या तत्र जग्राह कराभ्यां चरणौ मुनेः ॥२-९२-१५॥",
        "index": 15,
        "shloka_num": 15
    },
    {
        "text": "असमृद्धेन कामेन सर्वलोकस्य गर्हिता ।\nकैकेयी तस्य जग्राह चरणौ सव्यपत्रपा ॥२-९२-१६॥",
        "index": 16,
        "shloka_num": 16
    },
    {
        "text": "तं प्रदक्षिणमागम्य भगवन्तं महामुनिम् ।\nअदूराद्भरतस्यैव तस्थौ दीनमनास्तदा ॥२-९२-१७॥",
        "index": 17,
        "shloka_num": 17
    },
    {
        "text": "ततः पप्रच्छ भरतं भरद्वाजो दृढव्रतः ।\nविशेषं ज्ञातुमिच्छामि मातऽणां तव राघव ॥२-९२-१८॥",
        "index": 18,
        "shloka_num": 18
    },
    {
        "text": "एवमुक्तस्तु भरतो भरद्वाजेन धार्मिकः ।\nउवाच प्राञ्जलिर्भूत्वा वाक्यं वचनकोविदः ॥२-९२-१९॥",
        "index": 19,
        "shloka_num": 19
    },
    {
        "text": "यामिमां भगवन् दीनां शोकानशनकर्शिताम् ।\nपितुर्हि महिषीं देवीं देवतामिव पश्यसि ॥२-९२-२०॥",
        "index": 20,
        "shloka_num": 20
    },
    {
        "text": "एषा तं पुरुषव्याघ्रं सिंहविक्रान्तगामिनम् ।\nकौसल्या सुषुवे रामं धातारमदितिर्यथा ॥२-९२-२१॥",
        "index": 21,
        "shloka_num": 21
    },
    {
        "text": "अस्यावामभुजं श्लिष्टा यैषा तिष्ठति दुर्मनाः ।\nकर्णिकारस्य शाखेव शीर्णपुष्पा वनान्तरे ॥२-९२-२२॥",
        "index": 22,
        "shloka_num": 22
    },
    {
        "text": "एतस्यास्तु सुतौ देव्याः कुमारौ देववर्णिनौ ।\nउभौ लक्ष्मणशत्रुघ्नौ वीरौ सत्यपराक्रमौ ॥२-९२-२३॥",
        "index": 23,
        "shloka_num": 23
    },
    {
        "text": "यस्याः कृते नरव्याघ्रौ जीवनाशमितो गतौ ।\nराजपुत्रविहीनश्च स्वर्गं दशरथो गतः ॥२-९२-२४॥",
        "index": 24,
        "shloka_num": 24
    },
    {
        "text": "क्रोधनामकृतप्रज्ञां दृप्तां सुभगमानिनीम् ।\nऐश्वर्यकामां कैकेयीमनार्य्यामार्यरूपिणीम् ॥२-९२-२५॥",
        "index": 25,
        "shloka_num": 25
    },
    {
        "text": "ममैतां मातरं विद्धि नृशंसां पापनिश्चयाम् ।\nयतो मूलं हि पश्यामि व्यसनं महदात्मनः ॥२-९२-२६॥",
        "index": 26,
        "shloka_num": 26
    },
    {
        "text": "इत्युक्त्वा नरशार्दूलो बाष्पगद्गदया गिरा ।\nस निशश्वास ताम्राक्षो नागः क्रुद्ध इव श्वसन् ॥२-९२-२७॥",
        "index": 27,
        "shloka_num": 27
    },
    {
        "text": "भरद्वाजो महर्षिस्तं ब्रुवन्तं भरतं तथा ।\nप्रत्युवाच महाबुद्धिरिदं वचनमर्थवत् ॥२-९२-२८॥",
        "index": 28,
        "shloka_num": 28
    },
    {
        "text": "न दोषेणावगन्तव्या कैकेयी भरत त्वया ।\nरामप्रव्राजनं ह्येतत् सुखोदर्कं भविष्यति ॥२-९२-२९॥",
        "index": 29,
        "shloka_num": 29
    },
    {
        "text": "देवानां दानवानां च ऋषीणां भावितात्मनाम् ।\nहितमेव भविष्यद्धि रामप्रव्राजनादिह ॥२-९२-३०॥",
        "index": 30,
        "shloka_num": 30
    },
    {
        "text": "अभिवाद्य तु संसिद्धः कृत्वा चैनं प्रदक्षिणम् ।\nआमन्त्र्य भरतः सेन्यं युज्यतामित्यचोदयत् ॥२-९२-३१॥",
        "index": 31,
        "shloka_num": 31
    },
    {
        "text": "ततो वाजिरथान् युक्त्वा दिव्यान् हेमपरिष्कृतान् ।\nअध्यारोहत् प्रयाणार्थी बहून् बहुविधो जनः ॥२-९२-३२॥",
        "index": 32,
        "shloka_num": 32
    },
    {
        "text": "गजकन्या गजाश्चैव हेमकक्ष्याः पताकिनः ।\nजीमूता इव घर्मान्ते सघोषाः सम्प्रतस्थिरे ॥२-९२-३३॥",
        "index": 33,
        "shloka_num": 33
    },
    {
        "text": "विविधान्यपि यानानि महान्ति च लघूनि च ।\nप्रययुः सुमहार्हाणि पादैरेव पदातयः ॥२-९२-३४॥",
        "index": 34,
        "shloka_num": 34
    },
    {
        "text": "अथ यानप्रवेकैस्तु कौसल्याप्रमुखाः स्त्रियः ।\nरामदर्शनकाङ्क्षिण्यः प्रययुर्मुदितास्तदा ॥२-९२-३५॥",
        "index": 35,
        "shloka_num": 35
    },
    {
        "text": "चन्द्रार्कतरुणाभासां नियुक्तां शिबिकां शुभाम् ।\nआस्थाय प्रययौ श्रीमान् भरतः सपरिच्छदः ॥२-९२-३६॥",
        "index": 36,
        "shloka_num": 36
    },
    {
        "text": "सा प्रयाता महासेना गजवाजिरथाकुला ।\nदक्षिणां दिशमावृत्य महामेघ इवोत्थितः ॥२-९२-३७॥",
        "index": 37,
        "shloka_num": 37
    },
    {
        "text": "वनानि तु व्यतिक्रम्य जुष्टानि मृगपक्षिभिः ।\nगङ्गायाः परवेलायां गिरिष्वपि नदीषु च ॥२-९२-३८॥",
        "index": 38,
        "shloka_num": 38
    },
    {
        "text": "सा सम्प्रहृष्टद्विजवाजियोधा वित्रासयन्ती मृगपक्षिसङ्घान् ।\nमहद्वनं तत्प्रतिगाहमाना रराज सेना भरतस्य तत्र ॥२-९२-३९॥",
        "index": 39,
        "shloka_num": 39
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे भरद्वाजामन्त्रणम् नाम द्विनवतितमः सर्गः ॥२-९२॥",
        "index": 40,
        "shloka_num": null
    }
]
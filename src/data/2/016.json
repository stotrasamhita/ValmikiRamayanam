[
    {
        "text": "अथ श्रीमद्वाल्मीकीयरामायणे अयोध्याकाण्डे रामप्रस्थानम् नाम षोडशः सर्गः ॥२-१६॥",
        "index": 0,
        "shloka_num": null
    },
    {
        "text": "स तदन्तःपुरद्वारं समतीत्य जनाकुलम् ।\nप्रविविक्तां ततः कक्ष्यामाससाद पुराणवित् ॥२-१६-१॥",
        "index": 1,
        "shloka_num": 1
    },
    {
        "text": "प्रासकार्मुकबिभ्रद्भिर्युवभिर्मृष्टकुण्डलैः ।\nअप्रमादिभिरेकाग्रैः स्वानुरक्तैरधिष्ठिताम् ॥२-१६-२॥",
        "index": 2,
        "shloka_num": 2
    },
    {
        "text": "तत्र काषायिणो वृद्धान् वेत्रपाणीन् स्वलङ्कृतान् ।\nददर्श विष्ठितान् द्वारि स्त्र्यध्यक्षान् समाहितान् ॥२-१६-३॥",
        "index": 3,
        "shloka_num": 3
    },
    {
        "text": "ते समीक्ष्य समायान्तं रामप्रियचिकीर्षवः ।\nसहसोत्पतिताः सर्वे ह्यासनेभ्यः ससम्भ्रमाः ॥२-१६-४॥",
        "index": 4,
        "shloka_num": 4
    },
    {
        "text": "तानुवाच विनीतात्मा सूतपुत्रः प्रदक्षिणः ।\nक्षिप्रमाख्यात रामाय सुमन्त्रो द्वारि तिष्ठति ॥२-१६-५॥",
        "index": 5,
        "shloka_num": 5
    },
    {
        "text": "ते राममुपसङ्गम्य भर्तुः प्रियचिकीर्षवः ।\nसहभार्याय रामाय क्षिप्रमेवाचचक्षिरे ॥२-१६-६॥",
        "index": 6,
        "shloka_num": 6
    },
    {
        "text": "प्रतिवेदितमाज्ञाय सूतमभ्यन्तरं पितुः ।\nतत्रैवानाययामास राघवः प्रियकाम्यया ॥२-१६-७॥",
        "index": 7,
        "shloka_num": 7
    },
    {
        "text": "तं वैश्रवणसङ्काशमुपविष्टं स्वलङ्कृतम् ।\nददर्श सूतः पर्यङ्के सौवर्णे सोत्तरच्छदे ॥२-१६-८॥",
        "index": 8,
        "shloka_num": 8
    },
    {
        "text": "वराहरुधिराभेण शुचिना च सुगन्धिना ।\nअनुलिप्तं परार्घ्येन चन्दनेन परन्तपम् ॥२-१६-९॥",
        "index": 9,
        "shloka_num": 9
    },
    {
        "text": "स्थितया पार्श्वतश्चापि वालव्यजनहस्तया ।\nउपेतं सीतया भूयश्चित्रया शशिनं यथा ॥२-१६-१०॥",
        "index": 10,
        "shloka_num": 10
    },
    {
        "text": "तं तपन्तमिवादित्यमुपपन्नं स्वतेजसा ।\nववन्दे वरदं वन्दी विनयज्ञो विनीतवत् ॥२-१६-११॥",
        "index": 11,
        "shloka_num": 11
    },
    {
        "text": "प्राञ्जलिः सुमुखं दृष्ट्वा विहारशयनासने ।\nराजपुत्रमुवाचेदं सुमन्त्रो राजसत्कृतः ॥२-१६-१२॥",
        "index": 12,
        "shloka_num": 12
    },
    {
        "text": "कौसल्या सुप्रजा राम पिता त्वां द्रष्टुमिच्छति ।\nमहिष्यापि हि कैकेय्या गम्यतां तत्र मा चिरम् ॥२-१६-१३॥",
        "index": 13,
        "shloka_num": 13
    },
    {
        "text": "एवमुक्तस्तु संहृष्टो नरसिंहो महाद्युतिः ।\nततः सम्मानयामास सीतामिदमुवाच ह ॥२-१६-१४॥",
        "index": 14,
        "shloka_num": 14
    },
    {
        "text": "देवि देवश्च देवी च समागम्य मदन्तरे ।\nमन्त्रयेते ध्रुवं किञ्चिदभिषेचनसंहितम् ॥२-१६-१५॥",
        "index": 15,
        "shloka_num": 15
    },
    {
        "text": "लक्षयित्वा ह्यभिप्रायं प्रियकामा सुदक्षिणा ।\nसञ्चोदयति राजानं मदर्थमसितेक्षणा ॥२-१६-१६॥",
        "index": 16,
        "shloka_num": 16
    },
    {
        "text": "सा प्रहृष्टा महाराजं हितकामानुवर्तिनी ।\nजननी चार्थकामा मे केकयाधिपतेः सुता ॥२-१६-१७॥",
        "index": 17,
        "shloka_num": 17
    },
    {
        "text": "दिष्ट्या खलु महाराजो महिष्या प्रियया सह ।\nसुमन्त्रं प्राहिणोद् दूतमर्थकामकरं मम ॥२-१६-१८॥",
        "index": 18,
        "shloka_num": 18
    },
    {
        "text": "यादृशी परिषत् तत्र तादृशो दूत आगतः ।\nध्रुवमद्यैव मां राजा यौवराज्येऽभिषेक्ष्यति ॥२-१६-१९॥",
        "index": 19,
        "shloka_num": 19
    },
    {
        "text": "हन्त शीघ्रमितो गत्वा द्रक्ष्यामि च महीपतिम् ।\nसह त्वं परिवारेण सुखमास्स्व रमस्व च ॥२-१६-२०॥",
        "index": 20,
        "shloka_num": 20
    },
    {
        "text": "पतिसम्मानिता सीता भर्तारमसितेक्षणा ।\nआ द्वारमनुवव्राज मङ्गलान्यभिदध्युषी ॥२-१६-२१॥",
        "index": 21,
        "shloka_num": 21
    },
    {
        "text": "राज्यं द्विजातिभिर्जुष्टं राजसूयाभिषेचनम् ।\nकर्तुमर्हति ते राजा वासवस्येव लोककृत् ॥२-१६-२२॥",
        "index": 22,
        "shloka_num": 22
    },
    {
        "text": "दीक्षितं व्रतसम्पन्नं वराजिनधरं शुचिम् ।\nकुरङ्गशृङ्गपाणिं च पश्यन्ती त्वां भजाम्यहम् ॥२-१६-२३॥",
        "index": 23,
        "shloka_num": 23
    },
    {
        "text": "पूर्वां दिशं वज्रधरो दक्षिणां पातु ते यमः ।\nवरुणः पश्चिमामाशां धनेशस्तूत्तरां दिशम् ॥२-१६-२४॥",
        "index": 24,
        "shloka_num": 24
    },
    {
        "text": "अथ सीतामनुज्ञाप्य कृतकौतुकमङ्गलः ।\nनिश्चक्राम सुमन्त्रेण सह रामो निवेशनात् ॥२-१६-२५॥",
        "index": 25,
        "shloka_num": 25
    },
    {
        "text": "पर्वतादिव निष्क्रम्य सिंहो गिरिगुहाशयः ।\nलक्ष्मणं द्वारि सोऽपश्यत् प्रह्वाञ्जलिपुटं स्थितम् ॥२-१६-२६॥",
        "index": 26,
        "shloka_num": 26
    },
    {
        "text": "अथ मध्यमकक्ष्यायां समागच्छत् सुहृज्जनैः ।\nस सर्वानर्थिनो दृष्ट्वा समेत्य प्रतिनन्द्य च ॥२-१६-२७॥",
        "index": 27,
        "shloka_num": 27
    },
    {
        "text": "ततः पावकसङ्काशमारुरोह रथोत्तमम् ।\nवैयाघ्रं पुरुषव्याघ्रो राजितं राजनन्दनः ॥२-१६-२८॥",
        "index": 28,
        "shloka_num": 28
    },
    {
        "text": "मेघनादमसम्बाधं मणिहेमविभूषितम् ।\nमुष्णन्तमिव चक्षूंषि प्रभया मेरुवर्चसम् ॥२-१६-२९॥",
        "index": 29,
        "shloka_num": 29
    },
    {
        "text": "करेणुशिशुकल्पैश्च युक्तं परमवाजिभिः ।\nहरियुक्तं सहस्राक्षो रथमिन्द्र इवाशुगम् ॥२-१६-३०॥",
        "index": 30,
        "shloka_num": 30
    },
    {
        "text": "प्रययौ तूर्णमास्थाय राघवो ज्वलितः श्रिया ।\nस पर्जन्य इवाकाशे स्वनवानभिनादयन् ॥२-१६-३१॥",
        "index": 31,
        "shloka_num": 31
    },
    {
        "text": "निकेतान्निर्ययौ श्रीमान् महाभ्रादिव चन्द्रमाः ।\nचित्रचामरपाणिस्तु लक्ष्मणो राघवानुजः ॥२-१६-३२॥",
        "index": 32,
        "shloka_num": 32
    },
    {
        "text": "जुगोप भ्रातरं भ्राता रथमास्थाय पृष्ठतः ।\nततो हलहलाशब्दस्तुमुलः समजायत ॥२-१६-३३॥",
        "index": 33,
        "shloka_num": 33
    },
    {
        "text": "तस्य निष्क्रममाणस्य जनौघस्य समन्ततः ।\nततो हयवरा मुख्या नागाश्च गिरिसन्निभाः ॥२-१६-३४॥",
        "index": 34,
        "shloka_num": 34
    },
    {
        "text": "अनुजग्मुस्तथा रामं शतशोऽथ सहस्रशः ।\nअग्रतश्चास्य सन्नद्धाश्चन्दनागुरुभूषिताः ॥२-१६-३५॥",
        "index": 35,
        "shloka_num": 35
    },
    {
        "text": "खड्गचापधराः शूरा जग्मुराशंसवो जनाः ।\nततो वादित्रशब्दाश्च स्तुतिशब्दाश्च वन्दिनाम् ॥२-१६-३६॥",
        "index": 36,
        "shloka_num": 36
    },
    {
        "text": "सिंहनादाश्च शूराणां ततः शुश्रुविरे पथि ।\nहर्म्यवातायनस्थाभिर्भूषिताभिः समन्ततः ॥२-१६-३७॥",
        "index": 37,
        "shloka_num": 37
    },
    {
        "text": "कीर्यमाणः सुपुष्पौघैर्ययौ स्त्रीभिररिन्दमः ।\nरामं सर्वानवद्याङ्ग्यो रामपिप्रीषया ततः ॥२-१६-३८॥",
        "index": 38,
        "shloka_num": 38
    },
    {
        "text": "वचोभिरग्र्यैर्हर्म्यस्थाः क्षितिस्थाश्च ववन्दिरे ।\nनूनं नन्दति ते माता कौसल्या मातृनन्दन ॥२-१६-३९॥",
        "index": 39,
        "shloka_num": 39
    },
    {
        "text": "पश्यन्ती सिद्धयात्रं त्वां पित्र्यं राज्यमुपस्थितम् ।\nसर्वसीमन्तिनीभ्यश्च सीतां सीमन्तिनीं वराम् ॥२-१६-४०॥",
        "index": 40,
        "shloka_num": 40
    },
    {
        "text": "अमन्यन्त हि ता नार्यो रामस्य हृदयप्रियाम् ।\nतया सुचरितं देव्या पुरा नूनं महत् तपः ॥२-१६-४१॥",
        "index": 41,
        "shloka_num": 41
    },
    {
        "text": "रोहिणीव शशाङ्केन रामसंयोगमाप या ।\nइति प्रासादशृङ्गेषु प्रमदाभिर्नरोत्तमः ।\nशुश्राव राजमार्गस्थः प्रिया वाच उदाहृताः ॥२-१६-४२॥",
        "index": 42,
        "shloka_num": 42
    },
    {
        "text": "स राघवस्तत्र तदा प्रलापान् शुश्राव लोकस्य समागतस्य ।\nआत्माधिकारा विविधाश्च वाचः प्रहृष्टरूपस्य पुरे जनस्य ॥२-१६-४३॥",
        "index": 43,
        "shloka_num": 43
    },
    {
        "text": "एष श्रियं गच्छति राघवोऽद्य राजप्रसादाद् विपुलां गमिष्यन् ।\nएते वयं सर्वसमृद्धकामा येषामयं नो भविता प्रशास्ता ॥२-१६-४४॥",
        "index": 44,
        "shloka_num": 44
    },
    {
        "text": "लाभो जनस्यास्य यदेष सर्वं प्रपत्स्यते राष्ट्रमिदं चिराय ।\nन ह्यप्रियं किञ्चन जातु कश्चित् पश्येन्न दुःखं मनुजाधिपेऽस्मिन् ॥२-१६-४५॥",
        "index": 45,
        "shloka_num": 45
    },
    {
        "text": "स घोषवद्भिश्च हयैः सनागैः पुरःसरैः स्वस्तिकसूतमागधैः ।\nमहीयमानः प्रवरैश्च वादकैरभिष्टुतो वैश्रवणो यथा ययौ ॥२-१६-४६॥",
        "index": 46,
        "shloka_num": 46
    },
    {
        "text": "करेणुमातङ्गरथाश्वसङ्कुलं महाजनौघैः परिपूर्णचत्वरम् ।\nप्रभूतरत्नं बहुपण्यसञ्चयं ददर्श रामो विमलं महापथम् ॥२-१६-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामप्रस्थानम् नाम षोडशः सर्गः ॥२-१६॥",
        "index": 48,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे अयोध्याकाण्डे परिषदनुमोदनम् नाम द्वितीयः सर्गः ॥२-२॥",
        "index": 0,
        "shloka_num": null
    },
    {
        "text": "ततः परिषदं सर्वामामन्त्र्य वसुधाधिपः ।\nहितमुद्धर्षणं चैवमुवाच प्रथितं वचः ॥२-२-१॥",
        "index": 1,
        "shloka_num": 1
    },
    {
        "text": "दुन्दुभिस्वरकल्पेन गम्भीरेणानुनादिना ।\nस्वरेण महता राजा जीमूत इव नादयन् ॥२-२-२॥",
        "index": 2,
        "shloka_num": 2
    },
    {
        "text": "राजलक्षणयुक्तेन कान्तेनानुपमेन च ।\nउवाच रसयुक्तेन स्वरेण नृपतिर्नृपान् ॥२-२-३॥",
        "index": 3,
        "shloka_num": 3
    },
    {
        "text": "विदितं भवतामेतद् यथा मे राज्यमुत्तमम् ।\nपूर्वकैर्मम राजेन्द्रैः सुतवत् परिपालितम् ॥२-२-४॥",
        "index": 4,
        "shloka_num": 4
    },
    {
        "text": "सोऽहमिक्ष्वाकुभिः सर्वैर्नरेन्द्रैः प्रतिपालितम् ।\nश्रेयसा योक्तुमिच्छामि सुखार्हमखिलं जगत् ॥२-२-५॥",
        "index": 5,
        "shloka_num": 5
    },
    {
        "text": "मयाप्याचरितं पूर्वैः पन्थानमनुगच्छता ।\nप्रजा नित्यमनिद्रेण यथाशक्त्यभिरक्षिताः ॥२-२-६॥",
        "index": 6,
        "shloka_num": 6
    },
    {
        "text": "इदं शरीरं कृत्स्नस्य लोकस्य चरता हितम् ।\nपाण्डुरस्यातपत्रस्य च्छायायां जरितं मया ॥२-२-७॥",
        "index": 7,
        "shloka_num": 7
    },
    {
        "text": "प्राप्य वर्षसहस्राणि बहून्यायूंषि जीवतः ।\nजीर्णस्यास्य शरीरस्य विश्रान्तिमभिरोचये ॥२-२-८॥",
        "index": 8,
        "shloka_num": 8
    },
    {
        "text": "राजप्रभावजुष्टां च दुर्वहामजितेन्द्रियैः ।\nपरिश्रान्तोऽस्मि लोकस्य गुर्वीं धर्मधुरं वहन् ॥२-२-९॥",
        "index": 9,
        "shloka_num": 9
    },
    {
        "text": "सोऽहं विश्राममिच्छामि पुत्रं कृत्वा प्रजाहिते ।\nसन्निकृष्टानिमान् सर्वाननुमान्य द्विजर्षभान् ॥२-२-१०॥",
        "index": 10,
        "shloka_num": 10
    },
    {
        "text": "अनुजातो हि मां सर्वैर्गुणैः श्रेष्ठो ममात्मजः ।\nपुरन्दरसमो वीर्ये रामः परपुरञ्जयः ॥२-२-११॥",
        "index": 11,
        "shloka_num": 11
    },
    {
        "text": "तं चन्द्रमिव पुष्येण युक्तं धर्मभृतां वरम् ।\nयौवराज्ये नियोक्तास्मि प्रातः पुरुषपुङ्गवम् ॥२-२-१२॥",
        "index": 12,
        "shloka_num": 12
    },
    {
        "text": "अनुरूपः स वो नाथो लक्ष्मीवाँल्लक्ष्मणाग्रजः ।\nत्रैलोक्यमपि नाथेन येन स्यान्नाथवत्तरम् ॥२-२-१३॥",
        "index": 13,
        "shloka_num": 13
    },
    {
        "text": "अनेन श्रेयसा सद्यः संयोक्ष्येऽहमिमां महीम् ।\nगतक्लेशो भविष्यामि सुते तस्मिन् निवेश्य वै ॥२-२-१४॥",
        "index": 14,
        "shloka_num": 14
    },
    {
        "text": "यदिदं मेऽनुरूपार्थं मया साधु सुमन्त्रितम् ।\nभवन्तो मेऽनुमन्यन्तां कथं वा करवाण्यहम् ॥२-२-१५॥",
        "index": 15,
        "shloka_num": 15
    },
    {
        "text": "यद्यप्येषा मम प्रीतिर्हितमन्यद् विचिन्त्यताम् ।\nअन्या मध्यस्थचिन्ता तु विमर्दाभ्यधिकोदया ॥२-२-१६॥",
        "index": 16,
        "shloka_num": 16
    },
    {
        "text": "इति ब्रुवन्तं मुदिताः प्रत्यनन्दन् नृपा नृपम् ।\nवृष्टिमन्तं महामेघं नर्दन्त इव बर्हिणः ॥२-२-१७॥",
        "index": 17,
        "shloka_num": 17
    },
    {
        "text": "स्निग्धोऽनुनादः सञ्जज्ञे ततो हर्षसमीरितः ।\nजनौघोद्घुष्टसन्नादो मेदिनीं कम्पयन्निव ॥२-२-१८॥",
        "index": 18,
        "shloka_num": 18
    },
    {
        "text": "तस्य धर्मार्थविदुषो भावमाज्ञाय सर्वशः ।\nब्राह्मणा बलमुख्याश्च पौरजानपदैः सह ॥२-२-१९॥",
        "index": 19,
        "shloka_num": 19
    },
    {
        "text": "समेत्य ते मन्त्रयितुं समतागतबुद्धयः ।\nऊचुश्च मनसा ज्ञात्वा वृद्धं दशरथं नृपम् ॥२-२-२०॥",
        "index": 20,
        "shloka_num": 20
    },
    {
        "text": "अनेकवर्षसाहस्रो वृद्धस्त्वमसि पार्थिव ।\nस रामं युवराजानमभिषिञ्चस्व पार्थिवम् ॥२-२-२१॥",
        "index": 21,
        "shloka_num": 21
    },
    {
        "text": "इच्छामो हि महाबाहुं रघुवीरं महाबलम् ।\nगजेन महता यान्तं रामं छत्रावृताननम् ॥२-२-२२॥",
        "index": 22,
        "shloka_num": 22
    },
    {
        "text": "इति तद्वचनं श्रुत्वा राजा तेषां मनःप्रियम् ।\nअजानन्निव जिज्ञासुरिदं वचनमब्रवीत् ॥२-२-२३॥",
        "index": 23,
        "shloka_num": 23
    },
    {
        "text": "श्रुत्वैतद् वचनं यन्मे राघवं पतिमिच्छथ ।\nराजानः संशयोऽयं मे तदिदं ब्रूत तत्त्वतः ॥२-२-२४॥",
        "index": 24,
        "shloka_num": 24
    },
    {
        "text": "कथं नु मयि धर्मेण पृथिवीमनुशासति ।\nभवन्तो द्रष्टुमिच्छन्ति युवराजं महाबलम् ॥२-२-२५॥",
        "index": 25,
        "shloka_num": 25
    },
    {
        "text": "ते तमूचुर्महात्मानः पौरजानपदैः सह ।\nबहवो नृप कल्याणगुणाः सन्ति सुतस्य ते ॥२-२-२६॥",
        "index": 26,
        "shloka_num": 26
    },
    {
        "text": "गुणान् गुणवतो देव देवकल्पस्य धीमतः ।\nप्रियानानन्दनान् कृत्स्नान् प्रवक्ष्यामोऽद्य तान्शृणु ॥२-२-२७॥",
        "index": 27,
        "shloka_num": 27
    },
    {
        "text": "दिव्यैर्गुणैः शक्रसमो रामः सत्यपराक्रमः ।\nइक्ष्वाकुभ्योऽपि सर्वेभ्यो ह्यतिरिक्तो विशाम्पते ॥२-२-२८॥",
        "index": 28,
        "shloka_num": 28
    },
    {
        "text": "रामः सत्पुरुषो लोके सत्यः सत्यपरायणः ।\nसाक्षाद् रामाद् विनिर्वृत्तो धर्मश्चापि श्रिया सह ॥२-२-२९॥",
        "index": 29,
        "shloka_num": 29
    },
    {
        "text": "प्रजासुखत्वे चन्द्रस्य वसुधायाः क्षमागुणैः ।\nबुद्ध्या बृहस्पतेस्तुल्यो वीर्ये साक्षाच्छचीपतेः ॥२-२-३०॥",
        "index": 30,
        "shloka_num": 30
    },
    {
        "text": "धर्मज्ञः सत्यसन्धश्च शीलवाननसूयकः ।\nक्षान्तः सान्त्वयिता श्लक्ष्णः कृतज्ञो विजितेन्द्रियः ॥२-२-३१॥",
        "index": 31,
        "shloka_num": 31
    },
    {
        "text": "मृदुश्च स्थिरचित्तश्च सदा भव्योऽनसूयकः ।\nप्रियवादी च भूतानां सत्यवादी च राघवः ॥२-२-३२॥",
        "index": 32,
        "shloka_num": 32
    },
    {
        "text": "बहुश्रुतानां वृद्धानां ब्राह्मणानामुपासिता ।\nतेनास्येहातुला कीर्तिर्यशस्तेजश्च वर्धते ॥२-२-३३॥",
        "index": 33,
        "shloka_num": 33
    },
    {
        "text": "देवासुरमनुष्याणां सर्वास्त्रेषु विशारदः ।\nसम्यग् विद्याव्रतस्नातो यथावत् साङ्गवेदवित् ॥२-२-३४॥",
        "index": 34,
        "shloka_num": 34
    },
    {
        "text": "गान्धर्वे च भुवि श्रेष्ठो बभूव भरताग्रजः ।\nकल्याणाभिजनः साधुरदीनात्मा महामतिः ॥२-२-३५॥",
        "index": 35,
        "shloka_num": 35
    },
    {
        "text": "द्विजैरभिविनीतश्च श्रेष्ठैर्धर्मार्थनैपुणैः ।\nयदा व्रजति सङ्ग्रामं ग्रामार्थे नगरस्य वा ॥२-२-३६॥",
        "index": 36,
        "shloka_num": 36
    },
    {
        "text": "गत्वा सौमित्रिसहितो नाविजित्य निवर्तते ।\nसङ्ग्रामात् पुनरागत्य कुञ्जरेण रथेन वा ॥२-२-३७॥",
        "index": 37,
        "shloka_num": 37
    },
    {
        "text": "पौरान् स्वजनवन्नित्यं कुशलं परिपृच्छति ।\nपुत्रेष्वग्निषु दारेषु प्रेष्यशिष्यगणेषु च ॥२-२-३८॥",
        "index": 38,
        "shloka_num": 38
    },
    {
        "text": "निखिलेनानुपूर्व्या च पिता पुत्रानिवौरसान् ।\nशुश्रूषन्ते च वः शिष्याः कच्चिद् वर्मसु दंशिताः ॥२-२-३९॥",
        "index": 39,
        "shloka_num": 39
    },
    {
        "text": "इति वः पुरुषव्याघ्रः सदा रामोऽभिभाषते ।\nव्यसनेषु मनुष्याणां भृशं भवति दुःखितः ॥२-२-४०॥",
        "index": 40,
        "shloka_num": 40
    },
    {
        "text": "उत्सवेषु च सर्वेषु पितेव परितुष्यति ।\nसत्यवादी महेष्वासो वृद्धसेवी जितेन्द्रियः ॥२-२-४१॥",
        "index": 41,
        "shloka_num": 41
    },
    {
        "text": "स्मितपूर्वाभिभाषी च धर्मं सर्वात्मनाश्रितः ।\nसम्यग्योक्ता श्रेयसां च न विगृह्यकथारुचिः ॥२-२-४२॥",
        "index": 42,
        "shloka_num": 42
    },
    {
        "text": "उत्तरोत्तरयुक्तौ च वक्ता वाचस्पतिर्यथा ।\nसुभ्रूरायतताम्राक्षः साक्षाद् विष्णुरिव स्वयम् ॥२-२-४३॥",
        "index": 43,
        "shloka_num": 43
    },
    {
        "text": "रामो लोकाभिरामोऽयं शौर्यवीर्यपराक्रमैः ।\nप्रजापालनसंयुक्तो न रागोपहतेन्द्रियः ॥२-२-४४॥",
        "index": 44,
        "shloka_num": 44
    },
    {
        "text": "शक्तस्त्रैलोक्यमप्येष भोक्तुं किं नु महीमिमाम् ।\nनास्य क्रोधः प्रसादश्च निरर्थोऽस्ति कदाचन ॥२-२-४५॥",
        "index": 45,
        "shloka_num": 45
    },
    {
        "text": "हन्त्येष नियमाद् वध्यानवध्येषु न कुप्यति ।\nयुनक्त्यर्थैः प्रहृष्टश्च तमसौ यत्र तुष्यति ॥२-२-४६॥",
        "index": 46,
        "shloka_num": 46
    },
    {
        "text": "दान्तैः सर्वप्रजाकान्तैः प्रीतिसञ्जननैर्नृणाम् ।\nगुणैर्विरोचते रामो दीप्तः सूर्य इवांशुभिः ॥२-२-४७॥",
        "index": 47,
        "shloka_num": 47
    },
    {
        "text": "तमेवङ्गुणसम्पन्नं रामं सत्यपराक्रमम् ।\nलोकपालोपमं नाथमकामयत मेदिनी ॥२-२-४८॥",
        "index": 48,
        "shloka_num": 48
    },
    {
        "text": "वत्सः श्रेयसि जातस्ते दिष्ट्यासौ तव राघवः ।\nदिष्ट्या पुत्रगुणैर्युक्तो मारीच इव कश्यपः ॥२-२-४९॥",
        "index": 49,
        "shloka_num": 49
    },
    {
        "text": "बलमारोग्यमायुश्च रामस्य विदितात्मनः ।\nदेवासुरमनुष्येषु सगन्धर्वोरगेषु च ॥२-२-५०॥",
        "index": 50,
        "shloka_num": 50
    },
    {
        "text": "आशंसते जनः सर्वो राष्ट्रे पुरवरे तथा ।\nआभ्यन्तरश्च बाह्यश्च पौरजानपदो जनः ॥२-२-५१॥",
        "index": 51,
        "shloka_num": 51
    },
    {
        "text": "स्त्रियो वृद्धास्तरुण्यश्च सायं प्रातः समाहिताः ।\nसर्वा देवान्नमस्यन्ति रामस्यार्थे मनस्विनः ।\nतेषां तद् याचितं देव त्वत्प्रसादात्समृद्ध्यताम् ॥२-२-५२॥",
        "index": 52,
        "shloka_num": 52
    },
    {
        "text": "राममिन्दीवरश्यामं सर्वशत्रुनिबर्हणम् ।\nपश्यामो यौवराज्यस्थं तव राजोत्तमात्मजम् ॥२-२-५३॥",
        "index": 53,
        "shloka_num": 53
    },
    {
        "text": "तं देवदेवोपममात्मजं ते सर्वस्य लोकस्य हिते निविष्टम् ।\nहिताय नः क्षिप्रमुदारजुष्टं मुदाभिषेक्तुं वरद त्वमर्हसि ॥२-२-५४॥",
        "index": 54,
        "shloka_num": 54
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे परिषदनुमोदनम् नाम द्वितीयः सर्गः ॥२-२॥",
        "index": 55,
        "shloka_num": null
    }
]
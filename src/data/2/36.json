[
    {
        "text": "अथ श्रीमद्वाल्मीकीयरामायणे अयोध्याकाण्डे सिद्धार्थप्रतिबोधनम् नाम षड्त्रिंशः सर्गः ॥२-३६॥",
        "index": 0,
        "shloka_num": null
    },
    {
        "text": "ततः सुमन्त्रमैक्ष्वाकः पीडितोऽत्र प्रतिज्ञया ।\nसबाष्पमतिनिःश्वस्य जगादेदं पुनर्वचः ॥२-३६-१॥",
        "index": 1,
        "shloka_num": 1
    },
    {
        "text": "सूत रत्नसुसम्पूर्णा चतुर्विधबला चमूः ।\nराघवस्यानुयात्रार्थं क्षिप्रं प्रतिविधीयताम् ॥२-३६-२॥",
        "index": 2,
        "shloka_num": 2
    },
    {
        "text": "रूपाजीवाश्च वादिन्यो वणिजश्च महाधनाः ।\nशोभयन्तु कुमारस्य वाहिनीः सुप्रसारिताः ॥२-३६-३॥",
        "index": 3,
        "shloka_num": 3
    },
    {
        "text": "ये चैनमुपजीवन्ति रमते यैश्च वीर्यतः ।\nतेषां बहुविधं दत्त्वा तानप्यत्र नियोजय ॥२-३६-४॥",
        "index": 4,
        "shloka_num": 4
    },
    {
        "text": "आयुधानि च मुख्यानि नागराः शकटानि च ।\nअनुगच्छन्तु काकुत्स्थं व्याधाश्चारण्यकोविदाः ॥२-३६-५॥",
        "index": 5,
        "shloka_num": 5
    },
    {
        "text": "निघ्नन् मृगान् कुञ्जरांश्च पिबंश्चारण्यकं मधु ।\nनदीश्च विविधाः पश्यन् न राज्यं संस्मरिष्यति ॥२-३६-६॥",
        "index": 6,
        "shloka_num": 6
    },
    {
        "text": "धान्यकोशश्च यः कश्चिद् धनकोशश्च मामकः ।\nतौ राममनुगच्छेतां वसन्तं निर्जने वने ॥२-३६-७॥",
        "index": 7,
        "shloka_num": 7
    },
    {
        "text": "यजन् पुण्येषु देशेषु विसृजंश्चाप्तदक्षिणाः ।\nऋषिभिश्चापि संगम्य प्रवत्स्यति सुखं वने ॥२-३६-८॥",
        "index": 8,
        "shloka_num": 8
    },
    {
        "text": "भरतश्च महाबाहुरयोध्यां पालयिष्यति ।\nसर्वकामैः पुनः श्रीमान् रामः संसाध्यतामिति ॥२-३६-९॥",
        "index": 9,
        "shloka_num": 9
    },
    {
        "text": "एवं ब्रुवति काकुत्स्थे कैकेय्या भयमागतम् ।\nमुखं चाप्यगमच्छोषं स्वरश्चापि व्यरुध्यत ॥२-३६-१०॥",
        "index": 10,
        "shloka_num": 10
    },
    {
        "text": "सा विषण्णा च संत्रस्ता मुखेन परिशुष्यता ।\nराजानमेवाभिमुखी कैकेयी वाक्यमब्रवीत् ॥२-३६-११॥",
        "index": 11,
        "shloka_num": 11
    },
    {
        "text": "राज्यं गतधनं साधो पीतमण्डां सुरामिव ।\nनिरास्वाद्यतमं शून्यं भरतो नाभिपत्स्यते ॥२-३६-१२॥",
        "index": 12,
        "shloka_num": 12
    },
    {
        "text": "कैकेय्यां मुक्तलज्जायां वदन्त्यामतिदारुणम् ।\nराजा दशरथो वाक्यमुवाचायतलोचनाम् ॥२-३६-१३॥",
        "index": 13,
        "shloka_num": 13
    },
    {
        "text": "वहन्तं किं तुदसि मां नियुज्य धुरि माहिते ।\nअनार्ये कृत्यमारब्धं किं न पूर्वमुपारुधः ॥२-३६-१४॥",
        "index": 14,
        "shloka_num": 14
    },
    {
        "text": "तस्यैतत् क्रोधसंयुक्तमुक्तं श्रुत्वा वराङ्गना ।\nकैकेयी द्विगुणं क्रुद्धा राजानमिदमब्रवीत् ॥२-३६-१५॥",
        "index": 15,
        "shloka_num": 15
    },
    {
        "text": "तवैव वंशे सगरो ज्येष्ठपुत्रमुपारुधत् ।\nअसमञ्ज इति ख्यातं तथायं गन्तुमर्हति ॥२-३६-१६॥",
        "index": 16,
        "shloka_num": 16
    },
    {
        "text": "एवमुक्तो धिगित्येव राजा दशरथोऽब्रवीत् ।\nव्रीडितश्च जनः सर्वः सा च तन्नावबुध्यत ॥२-३६-१७॥",
        "index": 17,
        "shloka_num": 17
    },
    {
        "text": "तत्र वृद्धो महामात्रः सिद्धार्थो नाम नामतः ।\nशुचिर्बहुमतो राज्ञः कैकेयीमिदमब्रवीत् ॥२-३६-१८॥",
        "index": 18,
        "shloka_num": 18
    },
    {
        "text": "असमञ्जो गृहीत्वा तु क्रीडतः पथि दारकान् ।\nसरय्वां प्रक्षिपन्नप्सु रमते तेन दुर्मतिः ॥२-३६-१९॥",
        "index": 19,
        "shloka_num": 19
    },
    {
        "text": "तं दृष्ट्वा नागराः सर्वे क्रुद्धा राजानमब्रुवन् ।\nअसमञ्जं वृणीष्वैकमस्मान् वा राष्ट्रवर्धन ॥२-३६-२०॥",
        "index": 20,
        "shloka_num": 20
    },
    {
        "text": "तानुवाच ततो राजा किंनिमित्तमिदं भयम् ।\nताश्चापि राज्ञा सम्पृष्टा वाक्यं प्रकृतयोऽब्रुवन् ॥२-३६-२१॥",
        "index": 21,
        "shloka_num": 21
    },
    {
        "text": "क्रीडतस्त्वेष नः पुत्रान् बालानुद्भ्रान्तचेतसः ।\nसरय्वां प्रक्षिपन्मौर्ख्यादतुलां प्रीतिमश्नुते ॥२-३६-२२॥",
        "index": 22,
        "shloka_num": 22
    },
    {
        "text": "स तासां वचनं श्रुत्वा प्रकृतीनां नराधिपः ।\nतं तत्याजाहितं पुत्रं तासां प्रियचिकीर्षया ॥२-३६-२३॥",
        "index": 23,
        "shloka_num": 23
    },
    {
        "text": "तं यानं शीघ्रमारोप्य सभार्यं सपरिच्छदम् ।\nयावज्जीवं विवास्योऽयमिति तानन्वशात् पिता ॥२-३६-२४॥",
        "index": 24,
        "shloka_num": 24
    },
    {
        "text": "स फालपिटकं गृह्य गिरिदुर्गाण्यलोकयत् ।\nदिशः सर्वास्त्वनुचरन् स यथा पापकर्मकृत् ॥२-३६-२५॥",
        "index": 25,
        "shloka_num": 25
    },
    {
        "text": "इत्येनमत्यजद् राजा सगरो वै सुधार्मिकः ।\nरामः किमकरोत् पापं येनैवमुपरुध्यते ॥२-३६-२६॥",
        "index": 26,
        "shloka_num": 26
    },
    {
        "text": "नहि कंचन पश्यामो राघवस्यागुणं वयम् ।\nदुर्लभो ह्यस्य निरयः शशाङ्कस्येव कल्मषम् ॥२-३६-२७॥",
        "index": 27,
        "shloka_num": 27
    },
    {
        "text": "अथवा देवि त्वं कंचिद् दोषं पश्यसि राघवे ।\nतमद्य ब्रूहि तत्त्वेन तदा रामो विवास्यते ॥२-३६-२८॥",
        "index": 28,
        "shloka_num": 28
    },
    {
        "text": "अदुष्टस्य हि संत्यागः सत्पथे निरतस्य च ।\nनिर्दहेदपि शक्रस्य द्युतिं धर्मविरोधवान् ॥२-३६-२९॥",
        "index": 29,
        "shloka_num": 29
    },
    {
        "text": "तदलं देवि रामस्य श्रिया विहतया त्वया ।\nलोकतोऽपि हि ते रक्ष्यः परिवादः शुभानने ॥२-३६-३०॥",
        "index": 30,
        "shloka_num": 30
    },
    {
        "text": "श्रुत्वा तु सिद्धार्थवचो राजा श्रान्ततरस्वरः ।\nशोकोपहतया वाचा कैकेयीमिदमब्रवीत् ॥२-३६-३१॥",
        "index": 31,
        "shloka_num": 31
    },
    {
        "text": "एतद्वचो नेच्छसि पापरूपे हितं न जानासि ममात्मनोऽथवा ।\nआस्थाय मार्गं कृपणं कुचेष्टा चेष्टा हि ते साधुपथादपेता ॥२-३६-३२॥",
        "index": 32,
        "shloka_num": 32
    },
    {
        "text": "अनुव्रजिष्याम्यहमद्य रामं राज्यं परित्यज्य सुखं धनं च ।\nसर्वे च राज्ञा भरतेन च त्वं यथासुखं भुङ्क्ष्व चिराय राज्यम् ॥२-३६-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सिद्धार्थप्रतिबोधनम् नाम षड्त्रिंशः सर्गः ॥२-३६॥",
        "index": 34,
        "shloka_num": null
    }
]
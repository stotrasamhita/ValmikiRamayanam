[
    {
        "text": "अथ श्रीमद्वाल्मीकीयरामायणे अयोध्याकाण्डे रामसमागमः नाम एकोनशततमः सर्गः ॥२-९९॥",
        "index": 0,
        "shloka_num": null
    },
    {
        "text": "निविष्टायां तु सेनायामुत्सुको भरतस्तदा ।\nजगाम भ्रातरं द्रष्टुं शत्रुध्नमनुदर्शयन् ॥२-९९-१॥",
        "index": 1,
        "shloka_num": 1
    },
    {
        "text": "ऋषिं वसिष्ठं सन्दिश्य मातऽर्मे शीघ्रमानय ।\nइति त्वरितमग्रे स जगाम गुरुवत्सलः ॥२-९९-२॥",
        "index": 2,
        "shloka_num": 2
    },
    {
        "text": "सुमन्त्रस्त्वपि शत्रुघ्नमदूरादन्वपद्यत ।\nरामदर्शनजस्तर्षो भरतस्येव तस्य च ॥२-९९-३॥",
        "index": 3,
        "shloka_num": 3
    },
    {
        "text": "गच्छन्नेवाथ भरतस्तापसालयसंस्थिताम् ।\nभ्रातुः पर्णकुटीं श्रीमानुटजं च ददर्श ह ॥२-९९-४॥",
        "index": 4,
        "shloka_num": 4
    },
    {
        "text": "शालायास्त्वग्रतस्तस्या ददर्श भरतस्तदा ।\nकाष्ठानि चावभग्नानि पुष्पाण्युपचितानि च ॥२-९९-५॥",
        "index": 5,
        "shloka_num": 5
    },
    {
        "text": "सलक्ष्मणस्य रामस्य ददर्शाश्रममीयुषः ।\nकृतं वृक्षेष्वभिज्ञानं कुशचीरैः क्वचित् क्वचित् ॥२-९९-६॥",
        "index": 6,
        "shloka_num": 6
    },
    {
        "text": "ददर्श च वने तस्मिन् महतः सञ्चयान् कृतान् ।\nमृगाणां महिषाणां च कऺरीषैः शीतकारणात् ॥२-९९-७॥",
        "index": 7,
        "shloka_num": 7
    },
    {
        "text": "गच्छन्नेव महाबाहुर्द्युतिमान् भरतस्तदा ।\nशत्रुघ्नं चाब्रवीद्धृष्टस्तानमात्यांश्च सर्वशः ॥२-९९-८॥",
        "index": 8,
        "shloka_num": 8
    },
    {
        "text": "मन्ये प्राप्ताः स्म तं देशं भरद्वाजो यमब्रवीत् ।\nनातिदूरे हि मन्येऽहं नदीं मन्दाकिनीमितः ॥२-९९-९॥",
        "index": 9,
        "shloka_num": 9
    },
    {
        "text": "उच्चैर्बद्धानि चीराणि लक्ष्मणेन भवेदयम् ।\nअभिज्ञानकृतः पन्था विकाले गन्तुमिच्छता ॥२-९९-१०॥",
        "index": 10,
        "shloka_num": 10
    },
    {
        "text": "इदं चोदात्तदन्तानां कुञ्जराणां तरस्विनाम् ।\nशैलपार्श्वे परिक्रान्तमन्योन्यमभिगर्जताम् ॥२-९९-११॥",
        "index": 11,
        "shloka_num": 11
    },
    {
        "text": "यमेवाधातुमिच्छन्ति तापसाः सततं वने ।\nतस्यासौ दृश्यते धूमः सङ्कुलः कृष्णवर्त्मनः ॥२-९९-१२॥",
        "index": 12,
        "shloka_num": 12
    },
    {
        "text": "अत्राहं पुरुषव्याघ्रं गुरुसंस्कारकारिणम् ।\nआर्यं द्रक्ष्यामि संहृष्टो महर्षिमिव राघवम् ॥२-९९-१३॥",
        "index": 13,
        "shloka_num": 13
    },
    {
        "text": "अथ गत्वा मुहूर्तं तु चित्रकूटं स राघवः ।\nमन्दाकिनीमनुप्राप्तस्तं जनं चेदमब्रवीत् ॥२-९९-१४॥",
        "index": 14,
        "shloka_num": 14
    },
    {
        "text": "जगत्यां पुरुषव्याघ्र आस्ते वीरासने रतः ।\nजनेन्द्रो निर्जनं प्राप्य धिङ्मे जन्म सजीवितम् ॥२-९९-१५॥",
        "index": 15,
        "shloka_num": 15
    },
    {
        "text": "मत्कृते व्यसनं प्राप्तो लोकनाथो महाद्युतिः ।\nसर्वान् कामान् परित्यज्य वने वसति राघवः ॥२-९९-१६॥",
        "index": 16,
        "shloka_num": 16
    },
    {
        "text": "इति लोकसमाक्रुष्टः पादेष्वद्य प्रसादयन् ।\nरामस्य निपतिष्यामि सीताया लक्ष्मणस्य च ॥२-९९-१७॥",
        "index": 17,
        "shloka_num": 17
    },
    {
        "text": "एवं स विलपंस्तस्मिन् वने दशरथात्मजः ।\nददर्श महतीं पुण्यां पर्णशालां मनोरमाम् ॥२-९९-१८॥",
        "index": 18,
        "shloka_num": 18
    },
    {
        "text": "सालतालाश्वकर्णानां पर्णैर्बहुभिरावृताम् ।\nविशालां मृदुभिस्तीर्णां कुशैर्वेदिमिवाध्वरे ॥२-९९-१९॥",
        "index": 19,
        "shloka_num": 19
    },
    {
        "text": "शक्रायुधनिकाशैश्च कार्मुकैर्भारसाधनैः ।\nरुक्मपृष्टष्ठैर्महासारैः शोभितां शत्रुबाधकैः ॥२-९९-२०॥",
        "index": 20,
        "shloka_num": 20
    },
    {
        "text": "अर्करश्मिप्रतीकाशैर्घोरैस्तूणीगतैः शरैः ।\nशोभितां दीप्तवदनैः सर्प्पैर्भोगवतीमिव ॥२-९९-२१॥",
        "index": 21,
        "shloka_num": 21
    },
    {
        "text": "महारजतवासोभ्यामसिभ्यां च विराजिताम् ।\nरुक्मबिन्दुविचित्राभ्यां चर्मभ्यां चापि शोभिताम् ॥२-९९-२२॥",
        "index": 22,
        "shloka_num": 22
    },
    {
        "text": "गोधाङ्गुलित्रैरासक्तैश्चित्रैः काञ्चनभूषितैः ।\nअरिसङ्घैरनाधृष्यां मृगैः सिंहगुहामिव ॥२-९९-२३॥",
        "index": 23,
        "shloka_num": 23
    },
    {
        "text": "प्रागुदक्प्रवणां वेदिं विशालां दीप्तपावकाम् ।\nददर्श भरतस्तत्र पुण्यां रामनिवेशने ॥२-९९-२४॥",
        "index": 24,
        "shloka_num": 24
    },
    {
        "text": "निरीक्ष्य स मुहूर्त्तं तु ददर्श भरतो गुरम् ।\nउटजे राममासीनं जटामण्डलधारिणम् ॥२-९९-२५॥",
        "index": 25,
        "shloka_num": 25
    },
    {
        "text": "तं तु कृष्णाजिनधरं चीरवल्कलवाससम् ।\nददर्श राममासीनमभितः पावकोपमम् ॥२-९९-२६॥",
        "index": 26,
        "shloka_num": 26
    },
    {
        "text": "सिंहस्कन्धं महाबाहुं पुण्डरीकनिभेक्षणम् ।\nपृथिव्याः सागरान्ताया भर्त्तारं धर्मचारिणम् ॥२-९९-२७॥",
        "index": 27,
        "shloka_num": 27
    },
    {
        "text": "उपविष्टं महाबाहुं ब्रह्माणमिव शाश्वतम् ।\nस्थण्डिले दर्भसंस्तीर्णे सीतया लक्ष्मणेन च ॥२-९९-२८॥",
        "index": 28,
        "shloka_num": 28
    },
    {
        "text": "तं दृष्ट्वा भरतः श्रीमान् दुःखशोकपरिप्लुतः ।\nअभ्यधावत धर्मात्मा भरतः कैकयीसुतः ॥२-९९-२९॥",
        "index": 29,
        "shloka_num": 29
    },
    {
        "text": "दृष्ट्वैव विललापार्त्तो बाष्पसन्दिग्धया गिरा ।\nअशक्नुवन् धारयितुं धैर्याद्वचनमब्रवीत् ॥२-९९-३०॥",
        "index": 30,
        "shloka_num": 30
    },
    {
        "text": "यः संसदि प्रकृतिभिर्भवेद्युक्त उपासितुम् ।\nवन्यैर्मृगैरुपासीनः सोऽयमास्ते ममाग्रजः ॥२-९९-३१॥",
        "index": 31,
        "shloka_num": 31
    },
    {
        "text": "वासोभिर्बहुसाहस्रैर्यो महात्मा पुरोचितः ।\nमृगाजिने सोऽयमिह प्रवस्ते धर्ममाचरन् ॥२-९९-३२॥",
        "index": 32,
        "shloka_num": 32
    },
    {
        "text": "अधारयद्यो विविधाश्चित्राः सुमनसस्तदा सोऽयं जटाभारमिमं वहते राघवः कथम् ॥२-९९-३३॥",
        "index": 33,
        "shloka_num": 33
    },
    {
        "text": "यस्य यज्ञैर्यथोद्दिष्टैर्युक्तो धर्मस्य सञ्चयः ।\nशरीरक्लेशसम्भूतं स धर्मं परिमार्गते ॥२-९९-३४॥",
        "index": 34,
        "shloka_num": 34
    },
    {
        "text": "चन्दनेन महार्हेण यस्याङ्गमुपसेवितम् ।\nमलेन तस्याङ्गमिदं कथमार्यस्य सेव्यते ॥२-९९-३५॥",
        "index": 35,
        "shloka_num": 35
    },
    {
        "text": "मन्निमित्तमिदं दुःखं प्राप्तो रामः सुखोचितः ।\nधिग्जीवितं नृशंसस्य मम लोकविगर्हितम् ॥२-९९-३६॥",
        "index": 36,
        "shloka_num": 36
    },
    {
        "text": "इत्येवं विलपन् दीनः प्रस्विन्नमुखपङ्कजः ।\nपादावप्राप्य रामस्य पपात भरतो रुदन् ॥२-९९-३७॥",
        "index": 37,
        "shloka_num": 37
    },
    {
        "text": "दुःखाभितप्तो भरतो राजपुत्रो महाबलः ।\nउक्त्वार्येति सकृद्दीनं पुनर्नोवाच किञ्चन ॥२-९९-३८॥",
        "index": 38,
        "shloka_num": 38
    },
    {
        "text": "बाष्पापिहितकण्ठश्च प्रेक्ष्य रामं यशस्विनम् ।\nआर्येत्येवाथ संक्रुश्य व्याहर्त्तुं नाशकत्तदा ॥२-९९-३९॥",
        "index": 39,
        "shloka_num": 39
    },
    {
        "text": "शत्रुघ्नश्चापि रामस्य ववन्दे चरणौ रुदन् ।\nतावुभौ स समालिङ्ग्य रामश्चाश्रूण्यवर्त्तयत् ॥२-९९-४०॥",
        "index": 40,
        "shloka_num": 40
    },
    {
        "text": "ततः सुमन्त्रेण गुहेन चैव समीयतू राजसुतावरण्ये ।\nदिवाकरश्चैव निशाकरश्च यथाम्बरे शुक्रबृहस्पतिभ्याम् ॥२-९९-४१॥",
        "index": 41,
        "shloka_num": 41
    },
    {
        "text": "तान् पार्थिवान् वारणयूथपाभान् समागतांस्तत्र महत्यरण्ये ।\nवनौकसस्तेऽपि समीक्ष्य सर्वेप्यश्रूण्यमुञ्चन् प्रविहाय हर्षम् ॥२-९९-४२॥",
        "index": 42,
        "shloka_num": 42
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामसमागमः नाम एकोनशततमः सर्गः ॥२-९९॥",
        "index": 43,
        "shloka_num": null
    }
]
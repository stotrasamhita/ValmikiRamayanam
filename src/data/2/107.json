[
    {
        "text": "अथ श्रीमद्वाल्मीकीयरामायणे अयोध्याकाण्डे रामप्रतिवचनम् नाम सप्ताधिकशततमः सर्गः ॥२-१०७॥",
        "index": 0,
        "shloka_num": null
    },
    {
        "text": "पुनरेवं ब्रुवाणं तं भरतं लक्ष्मणाग्रजः ।\nप्रत्युवाच ततः श्रीमान् ज्ञातिमध्येऽभिसत्कृतः ॥२-१०७-१॥",
        "index": 1,
        "shloka_num": 1
    },
    {
        "text": "उपपन्नमिदं वाक्यं यत्त्वमेवमभाषथाः ।\nजातः पुत्रो दशरथात् कैकेय्यां राजसत्तमात् ॥२-१०७-२॥",
        "index": 2,
        "shloka_num": 2
    },
    {
        "text": "पुरा भ्रातः पिता नः स मातरं ते समुद्वहन् ।\nमातामहे समाश्रौषीद्राज्यशुल्कमनुत्तमम् ॥२-१०७-३॥",
        "index": 3,
        "shloka_num": 3
    },
    {
        "text": "दैवासुरे च सङ्ग्रामे जनन्यै तव पार्थिवः ।\nसम्प्रहृष्टो ददौ राजा वरमाराधितः प्रभुः ॥२-१०७-४॥",
        "index": 4,
        "shloka_num": 4
    },
    {
        "text": "ततः सा सम्प्रतिश्राव्य तव माता यशस्विनी ।\nअयाचत नरश्रेष्ठं द्वौ वरौ वरवर्णिनी ॥२-१०७-५॥",
        "index": 5,
        "shloka_num": 5
    },
    {
        "text": "तव राज्यं नरव्याघ्र मम प्रव्राजनं तथा ।\nतौ च राजा तदा तस्यै नियुक्तः प्रददौ वरौ ॥२-१०७-६॥",
        "index": 6,
        "shloka_num": 6
    },
    {
        "text": "तेन पित्राऽहमप्यत्र नियुक्तः पुरुषर्षभ ।\nचतुर्दश वने वासं वर्षाणि वरदानिकम् ॥२-१०७-७॥",
        "index": 7,
        "shloka_num": 7
    },
    {
        "text": "सोऽहं वनमिदं प्राप्तो निर्जनं लक्ष्मणान्वितः ।\nसीतया चाप्रतिद्वन्द्वः सत्यवादे स्थितः पितुः ॥२-१०७-८॥",
        "index": 8,
        "shloka_num": 8
    },
    {
        "text": "भवानपि तथेत्येव पितरं सत्यवादिनम् ।\nकर्त्तुमर्हति राजेन्द्र क्षिप्रमेवाभिषेचनात् ॥२-१०७-९॥",
        "index": 9,
        "shloka_num": 9
    },
    {
        "text": "ऋणान्मोचय राजानं मत्कृते भरत प्रभुम् ।\nपितरं चापि धर्मज्ञं मातरं चाभिनन्दय ॥२-१०७-१०॥",
        "index": 10,
        "shloka_num": 10
    },
    {
        "text": "श्रूयते हि पुरा तात श्रुतिर्गीता यशस्विना ।\nगयेन यजमानेन गयेष्वेव पितऽन् प्रति ॥२-१०७-११॥",
        "index": 11,
        "shloka_num": 11
    },
    {
        "text": "पुन्नाम्नो नरकाद्यस्मात् पितरं त्रायते सुतः ।\nतस्मात् पुत्र इति प्रोक्तः पितऽन् यत्पाति वा सुतः ॥२-१०७-१२॥",
        "index": 12,
        "shloka_num": 12
    },
    {
        "text": "एष्टव्या बहवः पुत्रा गुणवन्तो बहुश्रुताः ।\nतेषां वै समवेतानामपि कश्चिद्गयां व्रजेत् ॥२-१०७-१३॥",
        "index": 13,
        "shloka_num": 13
    },
    {
        "text": "एवं राजर्षयः सर्वे प्रतीता राजनन्दन ।\nतस्मात् त्राहि नरश्रेष्ठ पितरं नरकात् प्रभो ॥२-१०७-१४॥",
        "index": 14,
        "shloka_num": 14
    },
    {
        "text": "अयोध्यां गच्छ भरत प्रकृतीरनुरञ्जय ।\nशत्रुघ्नसहितो वीर सह सर्वैर्द्विजातिभिः ॥२-१०७-१५॥",
        "index": 15,
        "shloka_num": 15
    },
    {
        "text": "प्रवेक्ष्ये दण्डकारण्यमहमप्यविलम्बयन् ।\nआभ्यां तु सहितो राजन् वैदेह्या लक्ष्मणेन च ॥२-१०७-१६॥",
        "index": 16,
        "shloka_num": 16
    },
    {
        "text": "त्वं राजा भरत भव स्वयं नराणां वन्यानामहमपि राजराण्मृगाणाम् ।\nगच्छत्वं पुरवरमद्य सम्प्रहृष्टः संहृष्टस्त्वहमपि दण्डकान् प्रवेक्ष्ये ॥२-१०७-१७॥",
        "index": 17,
        "shloka_num": 17
    },
    {
        "text": "छायां ते दिनकरभाः प्रबाधमानं वर्षत्रं भरत करोतु मूर्ध्नि शीताम् ।\nएतेषामहमपि काननद्रुमाणां छायां तामति शयिनीं सुखी श्रयिष्ये ॥२-१०७-१८॥",
        "index": 18,
        "shloka_num": 18
    },
    {
        "text": "शत्रुघ्नः कुशलमतिस्तु ते सहायः सौमित्रिर्मम विदितः प्रधानमित्रम् ।\nचत्वारस्तनयवरा वयं नरेन्द्रं सत्यस्थं भरत चराम मा विषादम् ॥२-१०७-१९॥",
        "index": 19,
        "shloka_num": 19
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे रामप्रतिवचनम् नाम सप्ताधिकशततमः सर्गः ॥२-१०७॥",
        "index": 20,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे ओषधिपर्वतानयनम् नाम चतुःसप्ततितमः सर्गः ॥६-७४॥",
        "index": 0,
        "shloka_num": null
    },
    {
        "text": "तयोस्तदासादितयो रणाग्रे मुमोह सैन्यं हरियूथपानाम् ।\nसुग्रीवनीलाङ्गदजाम्बवन्तो न चापि किञ्चित् प्रतिपेदिरे ते ॥६-७४-१॥",
        "index": 1,
        "shloka_num": 1
    },
    {
        "text": "ततो विषण्णं समवेक्ष्य सर्वं विभीषणो बुद्धिमतां वरिष्ठः ।\nउवाच शाखामृगराजवीरानाश्वासयन्नप्रतिमैर्वचोभिः ॥६-७४-२॥",
        "index": 2,
        "shloka_num": 2
    },
    {
        "text": "मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ ।\nस्वयम्भुवो वाक्यमथोद्वहन्तौ यत्सादिताविन्द्रजितास्त्रजालैः ॥६-७४-३॥",
        "index": 3,
        "shloka_num": 3
    },
    {
        "text": "तस्मै तु दत्तं परमास्त्रमेतत् स्वयम्भुवा ब्राह्मममोघवीर्यम् ।\nतन्मानयन्तौ युधि राजपुत्रौ निपातितौ कोऽत्र विषादकालः ॥६-७४-४॥",
        "index": 4,
        "shloka_num": 4
    },
    {
        "text": "ब्राह्ममस्त्रं ततो धीमान् मानयित्वा तु मारुतिः ।\nविभीषणवचः श्रुत्वा हनूमानिदमब्रवीत् ॥६-७४-५॥",
        "index": 5,
        "shloka_num": 5
    },
    {
        "text": "अस्मिन्नस्त्रहते सैन्ये वानराणां तरस्विनाम् ।\nयो यो धारयते प्राणांस्तं तमाश्वासयावहे ॥६-७४-६॥",
        "index": 6,
        "shloka_num": 6
    },
    {
        "text": "तावुभौ युगपद् वीरौ हनूमद्राक्षसोत्तमौ ।\nउल्काहस्तौ तदा रात्रौ रणशीर्षे विचेरतुः ॥६-७४-७॥",
        "index": 7,
        "shloka_num": 7
    },
    {
        "text": "भिन्नलाङ्गूलहस्तोरुपादाङ्गुलिशिरोधरैः ।\nस्रवद्भिः क्षतजं गात्रैः प्रस्रवद्भिः समन्ततः ॥६-७४-८॥",
        "index": 8,
        "shloka_num": 8
    },
    {
        "text": "पतितैः पर्वताकारैर्वानरैरभिसंवृताम् ।\nशस्त्रैश्च पतितैर्दीप्तैर्ददृशाते वसुन्धराम् ॥६-७४-९॥",
        "index": 9,
        "shloka_num": 9
    },
    {
        "text": "सुग्रीवमङ्गदं नीलं शरभं गन्धमादनम् ।\nजाम्बवन्तं सुषेणं च वेगदर्शिनमेव च ॥६-७४-१०॥",
        "index": 10,
        "shloka_num": 10
    },
    {
        "text": "मैन्दं नलं ज्योतिर्मुखं द्विविदं चापि वानरम् ।\nविभीषणो हनूमांश्च ददृशाते हतान् रणे ॥६-७४-११॥",
        "index": 11,
        "shloka_num": 11
    },
    {
        "text": "सप्तषष्टिर्हताः कोट्यो वानराणां तरस्विनाम् ।\nअह्नः पञ्चमशेषेण वल्लभेन स्वयम्भुवः ॥६-७४-१२॥",
        "index": 12,
        "shloka_num": 12
    },
    {
        "text": "सागरौघनिभं भीमं दृष्ट्वा बाणार्दितं बलम् ।\nमार्गते जाम्बवन्तं च हनूमान् सविभीषणः ॥६-७४-१३॥",
        "index": 13,
        "shloka_num": 13
    },
    {
        "text": "स्वभावजरया युक्तं वृद्धं शरशतैश्चितम् ।\nप्रजापतिसुतं वीरं शाम्यन्तमिव पावकम् ॥६-७४-१४॥",
        "index": 14,
        "shloka_num": 14
    },
    {
        "text": "दृष्ट्वा समभिसङ्क्रम्य पौलस्त्यो वाक्यमब्रवीत् ।\nकच्चिदार्य शरैस्तीक्ष्णैर्न प्राणा ध्वंसितास्तव ॥६-७४-१५॥",
        "index": 15,
        "shloka_num": 15
    },
    {
        "text": "विभीषणवचः श्रुत्वा जाम्बवानृक्षपुङ्गवः ।\nकृच्छ्रादभ्युद्गिरन् वाक्यमिदं वचनमब्रवीत् ॥६-७४-१६॥",
        "index": 16,
        "shloka_num": 16
    },
    {
        "text": "नैर्ऋतेन्द्र महावीर्य स्वरेण त्वाभिलक्षये ।\nविद्धगात्रः शितैर्बाणैर्न त्वां पश्यामि चक्षुषा ॥६-७४-१७॥",
        "index": 17,
        "shloka_num": 17
    },
    {
        "text": "अञ्जना सुप्रजा येन मातरिश्वा च सुव्रत ।\nहनूमान् वानरश्रेष्ठः प्राणान् धारयते क्वचित् ॥६-७४-१८॥",
        "index": 18,
        "shloka_num": 18
    },
    {
        "text": "श्रुत्वा जाम्बवतो वाक्यमुवाचेदं विभीषणः ।\nआर्यपुत्रावतिक्रम्य कस्मात् पृच्छसि मारुतिम् ॥६-७४-१९॥",
        "index": 19,
        "shloka_num": 19
    },
    {
        "text": "नैव राजनि सुग्रीवे नाङ्गदे नापि राघवे ।\nआर्य सन्दर्शितः स्नेहो यथा वायुसुते परः ॥६-७४-२०॥",
        "index": 20,
        "shloka_num": 20
    },
    {
        "text": "विभीषणवचः श्रुत्वा जाम्बवान् वाक्यमब्रवीत् ।\nशृणु नैर्ऋतशार्दूल यस्मात् पृच्छामि मारुतिम् ॥६-७४-२१॥",
        "index": 21,
        "shloka_num": 21
    },
    {
        "text": "अस्मिञ्जीवति वीरे तु हतमप्यहतं बलम् ।\nहनूमत्युज्झितप्राणे जीवन्तोऽपि मृता वयम् ॥६-७४-२२॥",
        "index": 22,
        "shloka_num": 22
    },
    {
        "text": "धरते मारुतिस्तात मारुतप्रतिमो यदि ।\nवैश्वानरसमो वीर्ये जीविताशा ततो भवेत् ॥६-७४-२३॥",
        "index": 23,
        "shloka_num": 23
    },
    {
        "text": "ततो वृद्धमुपागम्य विनयेनाभ्यवादयत् ।\nगृह्य जाम्बवतः पादौ हनूमान् मारुतात्मजः ॥६-७४-२४॥",
        "index": 24,
        "shloka_num": 24
    },
    {
        "text": "श्रुत्वा हनूमतो वाक्यं तदा विव्यथितेन्द्रियः ।\nपुनर्जातमिवात्मानं मन्यते स्मर्क्षपुङ्गवः ॥६-७४-२५॥",
        "index": 25,
        "shloka_num": 25
    },
    {
        "text": "ततोऽब्रवीन्महातेजा हनूमन्तं स जाम्बवान् ।\nआगच्छ हरिशार्दूल वानरांस्त्रातुमर्हसि ॥६-७४-२६॥",
        "index": 26,
        "shloka_num": 26
    },
    {
        "text": "नान्यो विक्रमपर्याप्तस्त्वमेषां परमः सखा ।\nत्वत्पराक्रमकालोऽयं नान्यं पश्यामि कञ्चन ॥६-७४-२७॥",
        "index": 27,
        "shloka_num": 27
    },
    {
        "text": "ऋक्षवानरवीराणामनीकानि प्रहर्षय ।\nविशल्यौ कुरु चाप्येतौ सादितौ रामलक्ष्मणौ ॥६-७४-२८॥",
        "index": 28,
        "shloka_num": 28
    },
    {
        "text": "गत्वा परममध्वानमुपर्युपरि सागरम् ।\nहिमवन्तं नगश्रेष्ठं हनूमन् गन्तुमर्हसि ॥६-७४-२९॥",
        "index": 29,
        "shloka_num": 29
    },
    {
        "text": "ततः काञ्चनमत्युच्चमृषभं पर्वतोत्तमम् ।\nकैलासशिखरं चात्र द्रक्ष्यस्यरिनिषूदन ॥६-७४-३०॥",
        "index": 30,
        "shloka_num": 30
    },
    {
        "text": "तयोः शिखरयोर्मध्ये प्रदीप्तमतुलप्रभम् ।\nसर्वौषधियुतं वीर द्रक्ष्यस्योषधिपर्वतम् ॥६-७४-३१॥",
        "index": 31,
        "shloka_num": 31
    },
    {
        "text": "तस्य वानरशार्दूल चतस्रो मूर्ध्नि सम्भवाः ।\nद्रक्ष्यस्योषधयो दीप्ता दीपयन्तीर्दिशो दश ॥६-७४-३२॥",
        "index": 32,
        "shloka_num": 32
    },
    {
        "text": "मृतसञ्जीवनीं चैव विशल्यकरणीमपि ।\nसुवर्णकरणीं चैव सन्धानीं च महौषधीम् ॥६-७४-३३॥",
        "index": 33,
        "shloka_num": 33
    },
    {
        "text": "ताः सर्वा हनुमन् गृह्य क्षिप्रमागन्तुमर्हसि ।\nआश्वासय हरीन् प्राणैर्योज्य गन्धवहात्मज ॥६-७४-३४॥",
        "index": 34,
        "shloka_num": 34
    },
    {
        "text": "श्रुत्वा जाम्बवतो वाक्यं हनूमान् मारुतात्मजः ।\nआपूर्यत बलोद्धर्षैर्वायुवेगैरिवार्णवः ॥६-७४-३५॥",
        "index": 35,
        "shloka_num": 35
    },
    {
        "text": "स पर्वततटाग्रस्थः पीडयन् पर्वतोत्तमम् ।\nहनूमान् दृश्यते वीरो द्वितीय इव पर्वतः ॥६-७४-३६॥",
        "index": 36,
        "shloka_num": 36
    },
    {
        "text": "हरिपादविनिर्भग्नो निषसाद स पर्वतः ।\nन शशाक तदात्मानं वोढुं भृशनिपीडितः ॥६-७४-३७॥",
        "index": 37,
        "shloka_num": 37
    },
    {
        "text": "तस्य पेतुर्नगा भूमौ हरिवेगाच्च जज्वलुः ।\nशृङ्गाणि च व्यकीर्यन्त पीडितस्य हनूमता ॥६-७४-३८॥",
        "index": 38,
        "shloka_num": 38
    },
    {
        "text": "तस्मिन् सम्पीड्यमाने तु भग्नद्रुमशिलातले ।\nन शेकुर्वानराः स्थातुं घूर्णमाने नगोत्तमे ॥६-७४-३९॥",
        "index": 39,
        "shloka_num": 39
    },
    {
        "text": "सा घूर्णितमहाद्वारा प्रभग्नगृहगोपुरा ।\nलङ्का त्रासाकुला रात्रौ प्रनृत्तेवाभवत् तदा ॥६-७४-४०॥",
        "index": 40,
        "shloka_num": 40
    },
    {
        "text": "पृथिवीधरसङ्काशो निपीड्य पृथिवीधरम् ।\nपृथिवीं क्षोभयामास सार्णवां मारुतात्मजः ॥६-७४-४१॥",
        "index": 41,
        "shloka_num": 41
    },
    {
        "text": "आरुरोह तदा तस्माद्धरिर्मलयपर्वतम् ।\nमेरुमन्दरसङ्काशं नानाप्रस्रवणाकुलम् ॥६-७४-४२॥",
        "index": 42,
        "shloka_num": 42
    },
    {
        "text": "नानाद्रुमलताकीर्णं विकासिकमलोत्पलम् ।\nसेवितं देवगन्धर्वैः षष्टियोजनमुच्छ्रितम् ॥६-७४-४३॥",
        "index": 43,
        "shloka_num": 43
    },
    {
        "text": "विद्याधरैर्मुनिगणैरप्सरोभिर्निषेवितम् ।\nनानामृगगणाकीर्णं बहुकन्दरशोभितम् ॥६-७४-४४॥",
        "index": 44,
        "shloka_num": 44
    },
    {
        "text": "सर्वानाकुलयंस्तत्र यक्षगन्धर्वकिन्नरान् ।\nहनूमान् मेघसङ्काशो ववृधे मारुतात्मजः ॥६-७४-४५॥",
        "index": 45,
        "shloka_num": 45
    },
    {
        "text": "पद्भ्यां तु शैलमापीड्य वडवामुखवन्मुखम् ।\nविवृत्योग्रं ननादोच्चैस्त्रासयन् रजनीचरान् ॥६-७४-४६॥",
        "index": 46,
        "shloka_num": 46
    },
    {
        "text": "तस्य नानद्यमानस्य श्रुत्वा निनदमुत्तमम् ।\nलङ्कास्था राक्षसव्याघ्रा न शेकुः स्पन्दितुं क्वचित् ॥६-७४-४७॥",
        "index": 47,
        "shloka_num": 47
    },
    {
        "text": "नमस्कृत्वा समुद्राय मारुतिर्भीमविक्रमः ।\nराघवार्थे परं कर्म समीहत परन्तपः ॥६-७४-४८॥",
        "index": 48,
        "shloka_num": 48
    },
    {
        "text": "स पुच्छमुद्यम्य भुजङ्गकल्पं विनम्य पृष्ठं श्रवणे निकुच्य ।\nविवृत्य वक्त्रं वडवामुखाभमापुप्लुवे व्योम्नि स चण्डवेगः ॥६-७४-४९॥",
        "index": 49,
        "shloka_num": 49
    },
    {
        "text": "स वृक्षखण्डांस्तरसा जहार शैलान् शिलाः प्राकृतवानरांश्च ।\nबाहूरुवेगोद्गतसम्प्रणुन्नास्ते क्षीणवेगाः सलिले निपेतुः ॥६-७४-५०॥",
        "index": 50,
        "shloka_num": 50
    },
    {
        "text": "स तौ प्रसार्योरगभोगकल्पौ भुजौ भुजङ्गारिनिकाशवीर्यः ।\nजगाम शैलं नगराजमग्र्यं दिशः प्रकर्षन्निव वायुसूनुः ॥६-७४-५१॥",
        "index": 51,
        "shloka_num": 51
    },
    {
        "text": "स सागरं घूर्णितवीचिमालं तदम्भसा भ्रामितसर्वसत्त्वम् ।\nसमीक्षमाणः सहसा जगाम चक्रं यथा विष्णुकराग्रमुक्तम् ॥६-७४-५२॥",
        "index": 52,
        "shloka_num": 52
    },
    {
        "text": "स पर्वतान् पक्षिगणान् सरांसि नदीस्तटाकानि पुरोत्तमानि ।\nस्फीताञ्जनांस्तानपि सम्प्रवीक्ष्य जगाम वेगात् पितृतुल्यवेगः ॥६-७४-५३॥",
        "index": 53,
        "shloka_num": 53
    },
    {
        "text": "आदित्यपथमाश्रित्य जगाम स गतश्रमः ।\nहनूमांस्त्वरितो वीरः पितुस्तुल्यपराक्रमः ॥६-७४-५४॥",
        "index": 54,
        "shloka_num": 54
    },
    {
        "text": "जवेन महता युक्तो मारुतिर्वातरंहसा ।\nजगाम हरिशार्दूलो दिशः शब्देन नादयन् ॥६-७४-५५॥",
        "index": 55,
        "shloka_num": 55
    },
    {
        "text": "स्मरञ्जाम्बवतो वाक्यं मारुतिर्भीमविक्रमः ।\nददर्श सहसा चापि हिमवन्तं महाकपिः ॥६-७४-५६॥",
        "index": 56,
        "shloka_num": 56
    },
    {
        "text": "नानाप्रस्रवणोपेतं बहुकन्दरनिर्झरम् ।\nश्वेताभ्रचयसङ्काशैः शिखरैश्चारुदर्शनैः ।\nशोभितं विविधैर्वृक्षैरगमत् पर्वतोत्तमम् ॥६-७४-५७॥",
        "index": 57,
        "shloka_num": 57
    },
    {
        "text": "स तं समासाद्य महानगेन्द्रमतिप्रवृद्धोत्तमहेमशृङ्गम् ।\nददर्श पुण्यानि महाश्रमाणि सुरर्षिसङ्घोत्तमसेवितानि ॥६-७४-५८॥",
        "index": 58,
        "shloka_num": 58
    },
    {
        "text": "स ब्रह्मकोशं रजतालयं च शक्रालयं रुद्रशरप्रमोक्षम् ।\nहयाननं ब्रह्मशिरश्च दीप्तं ददर्श वैवस्वतकिङ्करांश्च ॥६-७४-५९॥",
        "index": 59,
        "shloka_num": 59
    },
    {
        "text": "वह्न्यालयं वैश्रवणालयं च सूर्यप्रभं सूर्यनिबन्धनं च ।\nब्रह्मालयं शङ्करकार्मुकं च ददर्श नाभिं च वसुन्धरायाः ॥६-७४-६०॥",
        "index": 60,
        "shloka_num": 60
    },
    {
        "text": "कैलासमग्र्यं हिमवच्छिलां च तं वै वृषं काञ्चनशैलमग्र्यम् ।\nप्रदीप्तसर्वौषधिसम्प्रदीप्तं ददर्श सर्वौषधिपर्वतेन्द्रम् ॥६-७४-६१॥",
        "index": 61,
        "shloka_num": 61
    },
    {
        "text": "स तं समीक्ष्यानलराशिदीप्तं विसिस्मिये वासवदूतसूनुः ।\nआप्लुत्य तं चौषधिपर्वतेन्द्रं तत्रौषधीनां विचयं चकार ॥६-७४-६२॥",
        "index": 62,
        "shloka_num": 62
    },
    {
        "text": "स योजनसहस्राणि समतीत्य महाकपिः ।\nदिव्यौषधिधरं शैलं व्यचरन्मारुतात्मजः ॥६-७४-६३॥",
        "index": 63,
        "shloka_num": 63
    },
    {
        "text": "महौषध्यस्ततः सर्वास्तस्मिन् पर्वतसत्तमे ।\nविज्ञायार्थिनमायान्तं ततो जग्मुरदर्शनम् ॥६-७४-६४॥",
        "index": 64,
        "shloka_num": 64
    },
    {
        "text": "स ता महात्मा हनुमानपश्यंश्चुकोप रोषाच्च भृशं ननाद ।\nअमृष्यमाणोऽग्निसमानचक्षुर्महीधरेन्द्रं तमुवाच वाक्यम् ॥६-७४-६५॥",
        "index": 65,
        "shloka_num": 65
    },
    {
        "text": "किमेतदेवं सुविनिश्चितं ते यद् राघवे नासि कृतानुकम्पः ।\nपश्याद्य मद्बाहुबलाभिभूतो विकीर्णमात्मानमथो नगेन्द्र ॥६-७४-६६॥",
        "index": 66,
        "shloka_num": 66
    },
    {
        "text": "स तस्य शृङ्गं सनगं सनागं सकाञ्चनं धातुसहस्रजुष्टम् ।\nविकीर्णकूटं ज्वलिताग्रसानुं प्रगृह्य वेगात् सहसोन्ममाथ ॥६-७४-६७॥",
        "index": 67,
        "shloka_num": 67
    },
    {
        "text": "स तं समुत्पाट्य खमुत्पपात वित्रास्य लोकान् ससुरासुरेन्द्रान् ।\nसंस्तूयमानः खचरैरनेकैर्जगाम वेगाद् गरुडोग्रवेगः ॥६-७४-६८॥",
        "index": 68,
        "shloka_num": 68
    },
    {
        "text": "स भास्कराध्वानमनुप्रपन्नस्तं भास्कराभं शिखरं प्रगृह्य ।\nबभौ तदा भास्करसन्निकाशो रवेः समीपे प्रतिभास्कराभः ॥६-७४-६९॥",
        "index": 69,
        "shloka_num": 69
    },
    {
        "text": "स तेन शैलेन भृशं रराज शैलोपमो गन्धवहात्मजस्तु ।\nसहस्रधारेण सपावकेन चक्रेण खे विष्णुरिवार्पितेन ॥६-७४-७०॥",
        "index": 70,
        "shloka_num": 70
    },
    {
        "text": "तं वानराः प्रेक्ष्य तदा विनेदुः स तानपि प्रेक्ष्य मुदा ननाद ।\nतेषां समुत्कृष्टरवं निशम्य लङ्कालया भीमतरं विनेदुः ॥६-७४-७१॥",
        "index": 71,
        "shloka_num": 71
    },
    {
        "text": "ततो महात्मा निपपात तस्मिन् शैलोत्तमे वानरसैन्यमध्ये ।\nहर्युत्तमेभ्यः शिरसाभिवाद्य विभीषणं तत्र च सस्वजे सः ॥६-७४-७२॥",
        "index": 72,
        "shloka_num": 72
    },
    {
        "text": "तावप्युभौ मानुषराजपुत्रौ तं गन्धमाघ्राय महौषधीनाम् ।\nबभूवतुस्तत्र तदा विशल्यावुत्तस्थुरन्ये च हरिप्रवीराः ॥६-७४-७३॥",
        "index": 73,
        "shloka_num": 73
    },
    {
        "text": "सर्वे विशल्या विरुजाः क्षणेन हरिप्रवीराश्च हताश्च ये स्युः ।\nगन्धेन तासां प्रवरौषधीनां सुप्ता निशान्तेष्विव सम्प्रबुद्धाः ॥६-७४-७४॥",
        "index": 74,
        "shloka_num": 74
    },
    {
        "text": "यदाप्रभृति लङ्कायां युध्यन्ते हरिराक्षसाः ।\nतदाप्रभृति मानार्थमाज्ञया रावणस्य च ॥६-७४-७५॥",
        "index": 75,
        "shloka_num": 75
    },
    {
        "text": "ये हन्यन्ते रणे तत्र राक्षसाः कपिकुञ्जरैः ।\nहता हतास्तु क्षिप्यन्ते सर्व एव तु सागरे ॥६-७४-७६॥",
        "index": 76,
        "shloka_num": 76
    },
    {
        "text": "ततो हरिर्गन्धवहात्मजस्तु तमोषधीशैलमुदग्रवेगः ।\nनिनाय वेगाद्धिमवन्तमेव पुनश्च रामेण समाजगाम ॥६-७४-७७॥",
        "index": 77,
        "shloka_num": 77
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे ओषधिपर्वतानयनम् नाम चतुःसप्ततितमः सर्गः ॥६-७४॥",
        "index": 78,
        "shloka_num": null
    }
]
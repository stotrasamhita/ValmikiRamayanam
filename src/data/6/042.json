[
    {
        "text": "अथ श्रीमद्वाल्मीकीयरामायणे युद्धकाण्डे युद्धारम्भः नाम द्विचत्वारिंशः सर्गः ॥६-४२॥",
        "index": 0,
        "shloka_num": null
    },
    {
        "text": "ततस्ते राक्षसास्तत्र गत्वा रावणमन्दिरम् ।\nन्यवेदयन् पुरीं रुद्धां रामेण सह वानरैः ॥६-४२-१॥",
        "index": 1,
        "shloka_num": 1
    },
    {
        "text": "रुद्धां तु नगरीं श्रुत्वा जातक्रोधो निशाचरः ।\nविधानं द्विगुणं कृत्वा प्रासादं चाप्यरोहत ॥६-४२-२॥",
        "index": 2,
        "shloka_num": 2
    },
    {
        "text": "स ददर्श वृतां लङ्कां सशैलवनकाननाम् ।\nअसंख्येयैर्हरिगणैः सर्वतो युद्धकाङ्क्षिभिः ॥६-४२-३॥",
        "index": 3,
        "shloka_num": 3
    },
    {
        "text": "स दृष्ट्वा वानरैः सर्वैर्वसुधां कपिलीकृताम् ।\nकथं क्षपयितव्याः स्युरिति चिन्तापरोऽभवत् ॥६-४२-४॥",
        "index": 4,
        "shloka_num": 4
    },
    {
        "text": "स चिन्तयित्वा सुचिरं धैर्यमालम्ब्य रावणः ।\nराघवं हरियूथांश्च ददर्शायतलोचनः ॥६-४२-५॥",
        "index": 5,
        "shloka_num": 5
    },
    {
        "text": "राघवः सह सैन्येन मुदितो नाम पुप्लुवे ।\nलङ्कां ददर्श गुप्तां वै सर्वतो राक्षसैर्वृताम् ॥६-४२-६॥",
        "index": 6,
        "shloka_num": 6
    },
    {
        "text": "दृष्ट्वा दाशरथिर्लङ्कां चित्रध्वजपताकिनीम् ।\nजगाम सहसा सीतां दूयमानेन चेतसा ॥६-४२-७॥",
        "index": 7,
        "shloka_num": 7
    },
    {
        "text": "अत्र सा मृगशावाक्षी मत्कृते जनकात्मजा ।\nपीड्यते शोकसंतप्ता कृशा स्थण्डिलशायिनी ॥६-४२-८॥",
        "index": 8,
        "shloka_num": 8
    },
    {
        "text": "निपीड्यमानां धर्मात्मा वैदेहीमनुचिन्तयन् ।\nक्षिप्रमाज्ञापयद् रामो वानरान् द्विषतां वधे ॥६-४२-९॥",
        "index": 9,
        "shloka_num": 9
    },
    {
        "text": "एवमुक्ते तु वचसि रामेणाक्लिष्टकर्मणा ।\nसंघर्षमाणाः प्लवगाः सिंहनादैरनादयन् ॥६-४२-१०॥",
        "index": 10,
        "shloka_num": 10
    },
    {
        "text": "शिखरैर्विकिरामैतां लङ्कां मुष्टिभिरेव वा ।\nइति स्म दधिरे सर्वे मनांसि हरियूथपाः ॥६-४२-११॥",
        "index": 11,
        "shloka_num": 11
    },
    {
        "text": "उद्यम्य गिरिशृङ्गाणि महान्ति शिखराणि च ।\nतरूंश्चोत्पाट्य विविधांस्तिष्ठन्ति हरियूथपाः ॥६-४२-१२॥",
        "index": 12,
        "shloka_num": 12
    },
    {
        "text": "प्रेक्षतो राक्षसेन्द्रस्य तान्यनीकानि भागशः ।\nराघवप्रियकामार्थं लङ्कामारुरुहुस्तदा ॥६-४२-१३॥",
        "index": 13,
        "shloka_num": 13
    },
    {
        "text": "ते ताम्रवक्त्रा हेमाभा रामार्थे त्यक्तजीविताः ।\nलङ्कामेवाभ्यवर्तन्त सालभूधरयोधिनः ॥६-४२-१४॥",
        "index": 14,
        "shloka_num": 14
    },
    {
        "text": "ते द्रुमैः पर्वताग्रैश्च मुष्टिभिश्च प्लवंगमाः ।\nप्राकाराग्राण्यसंख्यानि ममन्थुस्तोरणानि च ॥६-४२-१५॥",
        "index": 15,
        "shloka_num": 15
    },
    {
        "text": "परिखान् पूरयन्तश्च प्रसन्नसलिलाशयान् ।\nपांसुभिः पर्वताग्रैश्च तृणैः काष्ठैश्च वानराः ॥६-४२-१६॥",
        "index": 16,
        "shloka_num": 16
    },
    {
        "text": "ततः सहस्रयूथाश्च कोटियूथाश्च यूथपाः ।\nकोटियूथशताश्चान्ये लङ्कामारुरुहुस्तदा ॥६-४२-१७॥",
        "index": 17,
        "shloka_num": 17
    },
    {
        "text": "काञ्चनानि प्रमर्दन्तस्तोरणानि प्लवंगमाः ।\nकैलासशिखराग्राणि गोपुराणि प्रमथ्य च ॥६-४२-१८॥",
        "index": 18,
        "shloka_num": 18
    },
    {
        "text": "आप्लवन्तः प्लवन्तश्च गर्जन्तश्च प्लवंगमाः ।\nलङ्कां तामभिधावन्ति महावारणसंनिभाः ॥६-४२-१९॥",
        "index": 19,
        "shloka_num": 19
    },
    {
        "text": "जयत्युरुबलो रामो लक्ष्मणश्च महाबलः ।\nराजा जयति सुग्रीवो राघवेणाभिपालितः ॥६-४२-२०॥",
        "index": 20,
        "shloka_num": 20
    },
    {
        "text": "इत्येवं घोषयन्तश्च गर्जन्तश्च प्लवंगमाः ।\nअभ्यधावन्त लङ्कायाः प्राकारं कामरूपिणः ॥६-४२-२१॥",
        "index": 21,
        "shloka_num": 21
    },
    {
        "text": "वीरबाहुः सुबाहुश्च नलश्च पनसस्तथा ।\nनिपीड्योपनिविष्टास्ते प्राकारं हरियूथपाः ।\nएतस्मिन्नन्तरे चक्रुः स्कन्धावारनिवेशनम् ॥६-४२-२२॥",
        "index": 22,
        "shloka_num": 22
    },
    {
        "text": "पूर्वद्वारं तु कुमुदः कोटिभिर्दशभिर्वृतः ।\nआवृत्य बलवांस्तस्थौ हरिभिर्जितकाशिभिः ॥६-४२-२३॥",
        "index": 23,
        "shloka_num": 23
    },
    {
        "text": "सहायार्थे तु तस्यैव निविष्टः प्रघसो हरिः ।\nपनसश्च महाबाहुर्वानरैरभिसंवृतः ॥६-४२-२४॥",
        "index": 24,
        "shloka_num": 24
    },
    {
        "text": "दक्षिणद्वारमासाद्य वीरः शतबलिः कपिः ।\nआवृत्य बलवांस्तस्थौ विंशत्या कोटिभिर्वृतः ॥६-४२-२५॥",
        "index": 25,
        "shloka_num": 25
    },
    {
        "text": "सुषेणः पश्चिमद्वारं गत्वा तारापिता बली ।\nआवृत्य बलवांस्तस्थौ कोटिकोटिभिरावृतः ॥६-४२-२६॥",
        "index": 26,
        "shloka_num": 26
    },
    {
        "text": "उत्तरद्वारमागम्य रामः सौमित्रिणा सह ।\nआवृत्य बलवांस्तस्थौ सुग्रीवश्च हरीश्वरः ॥६-४२-२७॥",
        "index": 27,
        "shloka_num": 27
    },
    {
        "text": "गोलाङ्गूलो महाकायो गवाक्षो भीमदर्शना ।\nवृतः कोट्या महावीर्यस्तस्थौ रामस्य पार्श्वतः ॥६-४२-२८॥",
        "index": 28,
        "shloka_num": 28
    },
    {
        "text": "ऋक्षाणां भीमकोपानां धूम्रः शत्रुनिबर्हणः ।\nवृतः कोट्या महावीर्यस्तस्थौ रामस्य पार्श्वतः ॥६-४२-२९॥",
        "index": 29,
        "shloka_num": 29
    },
    {
        "text": "संनद्धस्तु महावीर्यो गदापाणिर्विभीषणः ।\nवृतो यत्तैस्तु सचिवैस्तस्थौ यत्र महाबलः ॥६-४२-३०॥",
        "index": 30,
        "shloka_num": 30
    },
    {
        "text": "गजो गवाक्षो गवयः शरभो गन्धमादनः ।\nसमन्तात् परिधावन्तो ररक्षुर्हरिवाहिनीम् ॥६-४२-३१॥",
        "index": 31,
        "shloka_num": 31
    },
    {
        "text": "ततः कोपपरीतात्मा रावणो राक्षसेश्वरः ।\nनिर्याणं सर्वसैन्यानां द्रुतमाज्ञापयत् तदा ॥६-४२-३२॥",
        "index": 32,
        "shloka_num": 32
    },
    {
        "text": "एतच्छ्रुत्वा तदा वाक्यं रावणस्य मुखेरितम् ।\nसहसा भीमनिर्घोषमुद्घुष्टं रजनीचरैः ॥६-४२-३३॥",
        "index": 33,
        "shloka_num": 33
    },
    {
        "text": "ततः प्रबोधिता भेर्यश्चन्द्रपाण्डुरपुष्कराः ।\nहेमकोणैरभिहता राक्षसानां समन्ततः ॥६-४२-३४॥",
        "index": 34,
        "shloka_num": 34
    },
    {
        "text": "विनेदुश्च महाघोषाः शङ्खाः शतसहस्रशः ।\nराक्षसानां सुघोराणां मुखमारुतपूरिताः ॥६-४२-३५॥",
        "index": 35,
        "shloka_num": 35
    },
    {
        "text": "ते बभुः शुभनीलाङ्गाः सशङ्खा रजनीचराः ।\nविद्युन्मण्डलसंनद्धाः सबलाका इवाम्बुदाः ॥६-४२-३६॥",
        "index": 36,
        "shloka_num": 36
    },
    {
        "text": "निष्पतन्ति ततः सैन्या हृष्टा रावणचोदिताः ।\nसमये पूर्यमाणस्य वेगा इव महोदधेः ॥६-४२-३७॥",
        "index": 37,
        "shloka_num": 37
    },
    {
        "text": "ततो वानरसैन्येन मुक्तो नादः समन्ततः ।\nमलयः पूरितो येन ससानुप्रस्थकन्दरः ॥६-४२-३८॥",
        "index": 38,
        "shloka_num": 38
    },
    {
        "text": "शङ्खदुन्दुभिनिर्घोषः सिंहनादस्तरस्विनाम् ।\nपृथिवीं चान्तरिक्षं च सागरं चाभ्यनादयत् ॥६-४२-३९॥",
        "index": 39,
        "shloka_num": 39
    },
    {
        "text": "गजानां बृंहितैः सार्धं हयानां ह्रेषितैरपि ।\nरथानां नेमिनिर्घोषै रक्षसां वदनस्वनैः ॥६-४२-४०॥",
        "index": 40,
        "shloka_num": 40
    },
    {
        "text": "एतस्मिन्नन्तरे घोरः संग्रामः समपद्यत ।\nरक्षसां वानराणां च यथा देवासुरे पुरा ॥६-४२-४१॥",
        "index": 41,
        "shloka_num": 41
    },
    {
        "text": "ते गदाभिः प्रदीप्ताभिः शक्तिशूलपरश्वधैः ।\nनिजघ्नुर्वानरान् सर्वान् कथयन्तः स्वविक्रमान् ॥६-४२-४२॥",
        "index": 42,
        "shloka_num": 42
    },
    {
        "text": "तथा वृक्षैर्महाकायाः पर्वताग्रैश्च वानराः ।\nनिजघ्नुस्तानि रक्षांसि नखैर्दन्तैश्च वेगिनः ॥६-४२-४३॥",
        "index": 43,
        "shloka_num": 43
    },
    {
        "text": "राजा जयति सुग्रीव इति शब्दो महानभूत् ।\nराजञ्जयजयेत्युक्त्वा स्वस्वनामकथां ततः ॥६-४२-४४॥",
        "index": 44,
        "shloka_num": 44
    },
    {
        "text": "राक्षसास्त्वपरे भीमाः प्राकारस्था महीं गतान् ।\nवानरान् भिन्दिपालैश्च शूलैश्चैव व्यदारयन् ॥६-४२-४५॥",
        "index": 45,
        "shloka_num": 45
    },
    {
        "text": "वानराश्चापि संक्रुद्धाः प्राकारस्थान् महीं गताः ।\nराक्षसान् पातयामासुः खमाप्लुत्य स्वबाहुभिः ॥६-४२-४६॥",
        "index": 46,
        "shloka_num": 46
    },
    {
        "text": "स सम्प्रहारस्तुमुलो मांसशोणितकर्दमः ।\nरक्षसां वानराणां च सम्बभूवाद्भुतोपमः ॥६-४२-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे युद्धारम्भः नाम द्विचत्वारिंशः सर्गः ॥६-४२॥",
        "index": 48,
        "shloka_num": null
    }
]
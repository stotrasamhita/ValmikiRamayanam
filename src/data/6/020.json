[
    {
        "text": "अथ श्रीमद्वाल्मीकीयरामायणे युद्धकाण्डे सुग्रीवभेदनोपायः नाम विंशः सर्गः ॥६-२०॥",
        "index": 0,
        "shloka_num": null
    },
    {
        "text": "ततो निविष्टां ध्वजिनीं सुग्रीवेणाभिपालिताम् ।\nददर्श राक्षसोऽभ्येत्य शार्दूलो नाम वीर्यवान् ॥६-२०-१॥",
        "index": 1,
        "shloka_num": 1
    },
    {
        "text": "चारो राक्षसराजस्य रावणस्य दुरात्मनः ।\nतां दृष्ट्वा सर्वतोऽव्यग्रां प्रतिगम्य स राक्षसः ॥६-२०-२॥",
        "index": 2,
        "shloka_num": 2
    },
    {
        "text": "आविश्य लङ्कां वेगेन राजानमिदमब्रवीत् ।\nएष वै वानरर्क्षौघो लङ्कां समभिवर्तते ॥६-२०-३॥",
        "index": 3,
        "shloka_num": 3
    },
    {
        "text": "अगाधश्चाप्रमेयश्च द्वितीय इव सागरः ।\nपुत्रौ दशरथस्येमौ भ्रातरौ रामलक्ष्मणौ ॥६-२०-४॥",
        "index": 4,
        "shloka_num": 4
    },
    {
        "text": "उत्तमौ रूपसम्पन्नौ सीतायाः पदमागतौ ।\nएतौ सागरमासाद्य सन्निविष्टौ महाद्युते ॥६-२०-५॥",
        "index": 5,
        "shloka_num": 5
    },
    {
        "text": "बलं चाकाशमावृत्य सर्वतो दशयोजनम् ।\nतत्त्वभूतं महाराज क्षिप्रं वेदितुमर्हसि ॥६-२०-६॥",
        "index": 6,
        "shloka_num": 6
    },
    {
        "text": "तव दूता महाराज क्षिप्रमर्हन्ति वेदितुम् ।\nउपप्रदानं सान्त्वं वा भेदो वात्र प्रयुज्यताम् ॥६-२०-७॥",
        "index": 7,
        "shloka_num": 7
    },
    {
        "text": "शार्दूलस्य वचः श्रुत्वा रावणो राक्षसेश्वरः ।\nउवाच सहसा व्यग्रः सम्प्रधार्यार्थमात्मनः ।\nशुकं साधु तदा रक्षो वाक्यमर्थविदां वरम् ॥६-२०-८॥",
        "index": 8,
        "shloka_num": 8
    },
    {
        "text": "सुग्रीवं ब्रूहि गत्वाऽऽशु राजानं वचनान्मम ।\nयथासन्देशमक्लीबं श्लक्ष्णया परया गिरा ॥६-२०-९॥",
        "index": 9,
        "shloka_num": 9
    },
    {
        "text": "त्वं वै महाराजकुलप्रसूतो महाबलश्चर्क्षरजःसुतश्च ।\nन कश्चनार्थस्तव नास्त्यनर्थस्तथापि मे भ्रातृसमो हरीश ॥६-२०-१०॥",
        "index": 10,
        "shloka_num": 10
    },
    {
        "text": "अहं यद्यहरं भार्यां राजपुत्रस्य धीमतः ।\nकिं तत्र तव सुग्रीव किष्किन्धां प्रति गम्यताम् ॥६-२०-११॥",
        "index": 11,
        "shloka_num": 11
    },
    {
        "text": "नहीयं हरिभिर्लङ्का प्राप्तुं शक्या कथञ्चन ।\nदेवैरपि सगन्धर्वैः किं पुनर्नरवानरैः ॥६-२०-१२॥",
        "index": 12,
        "shloka_num": 12
    },
    {
        "text": "स तदा राक्षसेन्द्रेण सन्दिष्टो रजनीचरः ।\nशुको विहङ्गमो भूत्वा तूर्णमाप्लुत्य चाम्बरम् ॥६-२०-१३॥",
        "index": 13,
        "shloka_num": 13
    },
    {
        "text": "स गत्वा दूरमध्वानमुपर्युपरि सागरम् ।\nसंस्थितो ह्यम्बरे वाक्यं सुग्रीवमिदमब्रवीत् ॥६-२०-१४॥",
        "index": 14,
        "shloka_num": 14
    },
    {
        "text": "सर्वमुक्तं यथाऽऽदिष्टं रावणेन दुरात्मना ।\nतत् प्रापयन्तं वचनं तूर्णमाप्लुत्य वानराः ॥६-२०-१५॥",
        "index": 15,
        "shloka_num": 15
    },
    {
        "text": "प्रापद्यन्त तदा क्षिप्रं लोप्तुं हन्तुं च मुष्टिभिः ।\nसर्वैः प्लवङ्गैः प्रसभं निगृहीतो निशाचरः ॥६-२०-१६॥",
        "index": 16,
        "shloka_num": 16
    },
    {
        "text": "गगनाद् भूतले चाशु प्रतिगृह्यावतारितः ।\nवानरैः पीड्यमानस्तु शुको वचनमब्रवीत् ॥६-२०-१७॥",
        "index": 17,
        "shloka_num": 17
    },
    {
        "text": "न दूतान् घ्नन्ति काकुत्स्थ वार्यन्तां साधु वानराः ।\nयस्तु हित्वा मतं भर्तुः स्वमतं सम्प्रधारयेत् ।\nअनुक्तवादी दूतः सन् स दूतो वधमर्हति ॥६-२०-१८॥",
        "index": 18,
        "shloka_num": 18
    },
    {
        "text": "शुकस्य वचनं रामः श्रुत्वा तु परिदेवितम् ।\nउवाच मावधिष्टेति घ्नतः शाखामृगर्षभान् ॥६-२०-१९॥",
        "index": 19,
        "shloka_num": 19
    },
    {
        "text": "स च पत्रलघुर्भूत्वा हरिभिर्दर्शितेऽभये ।\nअन्तरिक्षे स्थितो भूत्वा पुनर्वचनमब्रवीत् ॥६-२०-२०॥",
        "index": 20,
        "shloka_num": 20
    },
    {
        "text": "सुग्रीव सत्त्वसम्पन्न महाबलपराक्रम ।\nकिं मया खलु वक्तव्यो रावणो लोकरावणः ॥६-२०-२१॥",
        "index": 21,
        "shloka_num": 21
    },
    {
        "text": "स एवमुक्तः प्लवगाधिपस्तदा प्लवङ्गमानामृषभो महाबलः ।\nउवाच वाक्यं रजनीचरस्य चारं शुकं शुद्धमदीनसत्त्वः ॥६-२०-२२॥",
        "index": 22,
        "shloka_num": 22
    },
    {
        "text": "न मेऽसि मित्रं न तथानुकम्प्यो न चोपकर्तासि न मे प्रियोऽसि ।\nअरिश्च रामस्य सहानुबन्धस्ततोऽसि वालीव वधार्ह वध्यः ॥६-२०-२३॥",
        "index": 23,
        "shloka_num": 23
    },
    {
        "text": "निहन्म्यहं त्वां ससुतं सबन्धुं सज्ञातिवर्गं रजनीचरेश ।\nलङ्कां च सर्वां महता बलेन सर्वैः करिष्यामि समेत्य भस्म ॥६-२०-२४॥",
        "index": 24,
        "shloka_num": 24
    },
    {
        "text": "न मोक्ष्यसे रावण राघवस्य सुरैः सहेन्द्रैरपि मूढ गुप्तः ।\nअन्तर्हितः सूर्यपथं गतोऽपि तथैव पातालमनुप्रविष्टः ।\nगिरीशपादाम्बुजसङ्गतो वा हतोऽसि रामेण सहानुजस्त्वम् ॥६-२०-२५॥",
        "index": 25,
        "shloka_num": 25
    },
    {
        "text": "तस्य ते त्रिषु लोकेषु न पिशाचं न राक्षसम् ।\nत्रातारं नानुपश्यामि न गन्धर्वं न चासुरम् ॥६-२०-२६॥",
        "index": 26,
        "shloka_num": 26
    },
    {
        "text": "अवधीस्त्वं जरावृद्धं गृध्रराजं जटायुषम् ।\nकिं नु ते रामसान्निध्ये सकाशे लक्ष्मणस्य च ।\nहृता सीता विशालाक्षी यां त्वं गृह्य न बुध्यसे ॥६-२०-२७॥",
        "index": 27,
        "shloka_num": 27
    },
    {
        "text": "महाबलं महात्मानं दुराधर्षं सुरैरपि ।\nन बुध्यसे रघुश्रेष्ठं यस्ते प्राणान् हरिष्यति ॥६-२०-२८॥",
        "index": 28,
        "shloka_num": 28
    },
    {
        "text": "ततोऽब्रवीद् वालिसुतोऽप्यङ्गदो हरिसत्तमः ।\nनायं दूतो महाराज चारकः प्रतिभाति मे ॥६-२०-२९॥",
        "index": 29,
        "shloka_num": 29
    },
    {
        "text": "तुलितं हि बलं सर्वमनेन तव तिष्ठता ।\nगृह्यतां मागमल्लङ्कामेतद्धि मम रोचते ॥६-२०-३०॥",
        "index": 30,
        "shloka_num": 30
    },
    {
        "text": "ततो राज्ञा समादिष्टाः समुत्पत्य वलीमुखाः ।\nजगृहुश्च बबन्धुश्च विलपन्तमनाथवत् ॥६-२०-३१॥",
        "index": 31,
        "shloka_num": 31
    },
    {
        "text": "शुकस्तु वानरैश्चण्डैस्तत्र तैः सम्प्रपीडितः ।\nव्याचुक्रोश महात्मानं रामं दशरथात्मजम् ।\nलुप्येते मे बलात् पक्षौ भिद्येते मे तथाक्षिणी ॥६-२०-३२॥",
        "index": 32,
        "shloka_num": 32
    },
    {
        "text": "यां च रात्रिं मरिष्यामि जाये रात्रिं च यामहम् ।\nएतस्मिन्नन्तरे काले यन्मया ह्यशुभं कृतम् ।\nसर्वं तदुपपद्येथा जह्यां चेद् यदि जीवितम् ॥६-२०-३३॥",
        "index": 33,
        "shloka_num": 33
    },
    {
        "text": "नाघातयत् तदा रामः श्रुत्वा तत्परिदेवितम् ।\nवानरानब्रवीद् रामो मुच्यतां दूत आगतः ॥६-२०-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सुग्रीवभेदनोपायः नाम विंशः सर्गः ॥६-२०॥",
        "index": 35,
        "shloka_num": null
    }
]
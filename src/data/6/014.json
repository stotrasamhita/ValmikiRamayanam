[
    {
        "text": "अथ श्रीमद्वाल्मीकीयरामायणे युद्धकाण्डे प्रहस्तविभीषणविवादः नाम चतुर्दशः सर्गः ॥६-१४॥",
        "index": 0,
        "shloka_num": null
    },
    {
        "text": "निशाचरेन्द्रस्य निशम्य वाक्यं स कुम्भकर्णस्य च गर्जितानि ।\nविभीषणो राक्षसराजमुख्यमुवाच वाक्यं हितमर्थयुक्तम् ॥६-१४-१॥",
        "index": 1,
        "shloka_num": 1
    },
    {
        "text": "वृतो हि बाह्वन्तरभोगराशिश्चिन्ताविषः सुस्मिततीक्ष्णदंष्ट्रः ।\nपञ्चाङ्गुलीपञ्चशिरोऽतिकायः सीतामहाहिस्तव केन राजन् ॥६-१४-२॥",
        "index": 2,
        "shloka_num": 2
    },
    {
        "text": "यावन्न लङ्कां समभिद्रवन्ति बलीमुखाः पर्वतकूटमात्राः ।\nदंष्ट्रायुधाश्चैव नखायुधाश्च प्रदीयतां दाशरथाय मैथिली ॥६-१४-३॥",
        "index": 3,
        "shloka_num": 3
    },
    {
        "text": "यावन्न गृह्णन्ति शिरांसि बाणा रामेरिता राक्षसपुंगवानाम् ।\nवज्रोपमा वायुसमानवेगाः प्रदीयतां दाशरथाय मैथिली ॥६-१४-४॥",
        "index": 4,
        "shloka_num": 4
    },
    {
        "text": "न कुम्भकर्णेन्द्रजितौ च राजंस्तथा महापार्श्वमहोदरौ वा ।\nनिकुम्भकुम्भौ च तथातिकायः स्थातुं समर्था युधि राघवस्य ॥६-१४-५॥",
        "index": 5,
        "shloka_num": 5
    },
    {
        "text": "जीवंस्तु रामस्य न मोक्ष्यसे त्वं गुप्तः सवित्राप्यथवा मरुद्भिः ।\nन वासवस्याङ्कगतो न मृत्योर्नभो न पातालमनुप्रविष्टः ॥६-१४-६॥",
        "index": 6,
        "shloka_num": 6
    },
    {
        "text": "निशम्य वाक्यं तु विभीषणस्य ततः प्रहस्तो वचनं बभाषे ।\nन नो भयं विद्म न दैवतेभ्यो न दानवेभ्योऽप्यथवा कदाचित् ॥६-१४-७॥",
        "index": 7,
        "shloka_num": 7
    },
    {
        "text": "न यक्षगन्धर्वमहोरगेभ्यो भयं न संख्ये पतगोरगेभ्यः ।\nकथं नु रामाद् भविता भयं नो नरेन्द्रपुत्रात् समरे कदाचित् ॥६-१४-८॥",
        "index": 8,
        "shloka_num": 8
    },
    {
        "text": "प्रहस्तवाक्यं त्वहितं निशम्य विभीषणो राजहितानुकाङ्क्षी ।\nततो महार्थं वचनं बभाषे धर्मार्थकामेषु निविष्टबुद्धिः ॥६-१४-९॥",
        "index": 9,
        "shloka_num": 9
    },
    {
        "text": "प्रहस्त राजा च महोदरश्च त्वं कुम्भकर्णश्च यथार्थजातम् ।\nब्रवीत रामं प्रति तन्न शक्यं यथा गतिः स्वर्गमधर्मबुद्धेः ॥६-१४-१०॥",
        "index": 10,
        "shloka_num": 10
    },
    {
        "text": "वधस्तु रामस्य मया त्वया च प्रहस्त सर्वैरपि राक्षसैर्वा ।\nकथं भवेदर्थविशारदस्य महार्णवं तर्तुमिवाप्लवस्य ॥६-१४-११॥",
        "index": 11,
        "shloka_num": 11
    },
    {
        "text": "धर्मप्रधानस्य महारथस्य इक्ष्वाकुवंशप्रभवस्य राज्ञः ।\nपुरोऽस्य देवाश्च तथाविधस्य कृत्येषु शक्तस्य भवन्ति मूढाः ॥६-१४-१२॥",
        "index": 12,
        "shloka_num": 12
    },
    {
        "text": "तीक्ष्णा न तावत् तव कङ्कपत्रा दुरासदा राघवविप्रमुक्ताः ।\nभित्त्वा शरीरं प्रविशन्ति बाणाः प्रहस्त तेनैव विकत्थसे त्वम् ॥६-१४-१३॥",
        "index": 13,
        "shloka_num": 13
    },
    {
        "text": "भित्त्वा न तावत् प्रविशन्ति कायं प्राणान्तिकास्तेऽशनितुल्यवेगाः ।\nशिताः शरा राघवविप्रमुक्ताः प्रहस्त तेनैव विकत्थसे त्वम् ॥६-१४-१४॥",
        "index": 14,
        "shloka_num": 14
    },
    {
        "text": "न रावणो नातिबलस्त्रिशीर्षो न कुम्भकर्णस्य सुतो निकुम्भः ।\nन चेन्द्रजिद् दाशरथिं प्रवोढुं त्वं वा रणे शक्रसमं समर्थः ॥६-१४-१५॥",
        "index": 15,
        "shloka_num": 15
    },
    {
        "text": "देवान्तको वापि नरान्तको वा तथातिकायोऽतिरथो महात्मा ।\nअकम्पनश्चाद्रिसमानसारः स्थातुं न शक्ता युधि राघवस्य ॥६-१४-१६॥",
        "index": 16,
        "shloka_num": 16
    },
    {
        "text": "अयं च राजा व्यसनाभिभूतो मित्रैरमित्रप्रतिमैर्भवद्भिः ।\nअन्वास्यते राक्षसनाशनार्थे तीक्ष्णः प्रकृत्या ह्यसमीक्षकारी ॥६-१४-१७॥",
        "index": 17,
        "shloka_num": 17
    },
    {
        "text": "अनन्तभोगेन सहस्रमूर्ध्ना नागेन भीमेन महाबलेन ।\nबलात् परिक्षिप्तमिमं भवन्तो राजानमुत्क्षिप्य विमोचयन्तु ॥६-१४-१८॥",
        "index": 18,
        "shloka_num": 18
    },
    {
        "text": "यावद्धि केशग्रहणात् सुहृद्भिः समेत्य सर्वैः परिपूर्णकामैः ।\nनिगृह्य राजा परिरक्षितव्यो भूतैर्यथा भीमबलैर्गृहीतः ॥६-१४-१९॥",
        "index": 19,
        "shloka_num": 19
    },
    {
        "text": "सुवारिणा राघवसागरेण प्रच्छाद्यमानस्तरसा भवद्भिः ।\nयुक्तस्त्वयं तारयितुं समेत्य काकुत्स्थपातालमुखे पतन् सः ॥६-१४-२०॥",
        "index": 20,
        "shloka_num": 20
    },
    {
        "text": "इदं पुरस्यास्य सराक्षसस्य राज्ञश्च पथ्यं ससुहृज्जनस्य ।\nसम्यग्घि वाक्यं स्वमतं ब्रवीमि नरेन्द्रपुत्राय ददातु मैथिलीम् ॥६-१४-२१॥",
        "index": 21,
        "shloka_num": 21
    },
    {
        "text": "परस्य वीर्यं स्वबलं च बुद्ध्वा स्थानं क्षयं चैव तथैव वृद्धिम् ।\nतथा स्वपक्षेऽप्यनुमृश्य बुद्ध्या वदेत् क्षमं स्वामिहितं स मन्त्री ॥६-१४-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे प्रहस्तविभीषणविवादः नाम चतुर्दशः सर्गः ॥६-१४॥",
        "index": 23,
        "shloka_num": null
    }
]
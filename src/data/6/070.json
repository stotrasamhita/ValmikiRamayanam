[
    {
        "text": "अथ श्रीमद्वाल्मीकीयरामायणे युद्धकाण्डे देवान्तकादिवधः नाम सप्ततितमः सर्गः ॥६-७०॥",
        "index": 0,
        "shloka_num": null
    },
    {
        "text": "नरान्तकं हतं दृष्ट्वा चुक्रुशुर्नैर्ऋतर्षभाः ।\nदेवान्तकस्त्रिमूर्धा च पौलस्त्यश्च महोदरः ॥६-७०-१॥",
        "index": 1,
        "shloka_num": 1
    },
    {
        "text": "आरूढो मेघसंकाशं वारणेन्द्रं महोदरः ।\nवालिपुत्रं महावीर्यमभिदुद्राव वेगवान् ॥६-७०-२॥",
        "index": 2,
        "shloka_num": 2
    },
    {
        "text": "भ्रातृव्यसनसंतप्तस्तदा देवान्तको बली ।\nआदाय परिघं घोरमङ्गदं समभिद्रवत् ॥६-७०-३॥",
        "index": 3,
        "shloka_num": 3
    },
    {
        "text": "रथमादित्यसंकाशं युक्तं परमवाजिभिः ।\nआस्थाय त्रिशिरा वीरो वालिपुत्रमथाभ्यगात् ॥६-७०-४॥",
        "index": 4,
        "shloka_num": 4
    },
    {
        "text": "स त्रिभिर्देवदर्पघ्नै राक्षसेन्द्रैरभिद्रुतः ।\nवृक्षमुत्पाटयामास महाविटपमङ्गदः ॥६-७०-५॥",
        "index": 5,
        "shloka_num": 5
    },
    {
        "text": "देवान्तकाय तं वीरश्चिक्षेप सहसाङ्गदः ।\nमहावृक्षं महाशाखं शक्रो दीप्तामिवाशनिम् ॥६-७०-६॥",
        "index": 6,
        "shloka_num": 6
    },
    {
        "text": "त्रिशिरास्तं प्रचिच्छेद शरैराशीविषोपमैः ।\nस वृक्षं कृत्तमालोक्य उत्पपात तदाङ्गदः ॥६-७०-७॥",
        "index": 7,
        "shloka_num": 7
    },
    {
        "text": "स ववर्ष ततो वृक्षान् शिलाश्च कपिकुञ्जरः ।\nतान् प्रचिच्छेद संक्रुद्धस्त्रिशिरा निशितैः शरैः ॥६-७०-८॥",
        "index": 8,
        "shloka_num": 8
    },
    {
        "text": "परिघाग्रेण तान् वृक्षान् बभञ्ज स महोदरः ।\nत्रिशिराश्चाङ्गदं वीरमभिदुद्राव सायकैः ॥६-७०-९॥",
        "index": 9,
        "shloka_num": 9
    },
    {
        "text": "गजेन समभिद्रुत्य वालिपुत्रं महोदरः ।\nजघानोरसि संक्रुद्धस्तोमरैर्वज्रसंनिभैः ॥६-७०-१०॥",
        "index": 10,
        "shloka_num": 10
    },
    {
        "text": "देवान्तकश्च संक्रुद्धः परिघेण तदाङ्गदम् ।\nउपगम्याभिहत्याशु व्यपचक्राम वेगवान् ॥६-७०-११॥",
        "index": 11,
        "shloka_num": 11
    },
    {
        "text": "स त्रिभिर्नैर्ऋतश्रेष्ठैर्युगपत् समभिद्रुतः ।\nन विव्यथे महातेजा वालिपुत्रः प्रतापवान् ॥६-७०-१२॥",
        "index": 12,
        "shloka_num": 12
    },
    {
        "text": "स वेगवान् महावेगं कृत्वा परमदुर्जयः ।\nतलेन समभिद्रुत्य जघानास्य महागजम् ॥६-७०-१३॥",
        "index": 13,
        "shloka_num": 13
    },
    {
        "text": "तस्य तेन प्रहारेण नागराजस्य संयुगे ।\nपेततुर्नयने तस्य विननाश स कुञ्जरः ॥६-७०-१४॥",
        "index": 14,
        "shloka_num": 14
    },
    {
        "text": "विषाणं चास्य निष्कृष्य वालिपुत्रो महाबलः ।\nदेवान्तकमभिद्रुत्य ताडयामास संयुगे ॥६-७०-१५॥",
        "index": 15,
        "shloka_num": 15
    },
    {
        "text": "स विह्वलस्तु तेजस्वी वातोद्धूत इव द्रुमः ।\nलाक्षारससवर्णं च सुस्राव रुधिरं महत् ॥६-७०-१६॥",
        "index": 16,
        "shloka_num": 16
    },
    {
        "text": "अथाश्वास्य महातेजाः कृच्छ्राद् देवान्तको बली ।\nआविध्य परिघं वेगादाजघान तदाङ्गदम् ॥६-७०-१७॥",
        "index": 17,
        "shloka_num": 17
    },
    {
        "text": "परिघाभिहतश्चापि वानरेन्द्रात्मजस्तदा ।\nजानुभ्यां पतितो भूमौ पुनरेवोत्पपात ह ॥६-७०-१८॥",
        "index": 18,
        "shloka_num": 18
    },
    {
        "text": "तमुत्पतन्तं त्रिशिरास्त्रिभिर्बाणैरजिह्मगैः ।\nघोरैर्हरिपतेः पुत्रं ललाटेऽभिजघान ह ॥६-७०-१९॥",
        "index": 19,
        "shloka_num": 19
    },
    {
        "text": "ततोऽङ्गदं परिक्षिप्तं त्रिभिर्नैर्ऋतपुङ्गवैः ।\nहनूमानथ विज्ञाय नीलश्चापि प्रतस्थतुः ॥६-७०-२०॥",
        "index": 20,
        "shloka_num": 20
    },
    {
        "text": "ततश्चिक्षेप शैलाग्रं नीलस्त्रिशिरसे तदा ।\nतद् रावणसुतो धीमान् बिभेद निशितैः शरैः ॥६-७०-२१॥",
        "index": 21,
        "shloka_num": 21
    },
    {
        "text": "तद्बाणशतनिर्भिन्नं विदारितशिलातलम् ।\nसविस्फुलिङ्गं सज्वालं निपपात गिरेः शिरः ॥६-७०-२२॥",
        "index": 22,
        "shloka_num": 22
    },
    {
        "text": "स विजृम्भितमालोक्य हर्षाद् देवान्तको बली ।\nपरिघेणाभिदुद्राव मारुतात्मजमाहवे ॥६-७०-२३॥",
        "index": 23,
        "shloka_num": 23
    },
    {
        "text": "तमापतन्तमुत्पत्य हनूमान् कपिकुञ्जरः ।\nआजघान तदा मूर्ध्नि वज्रकल्पेन मुष्टिना ॥६-७०-२४॥",
        "index": 24,
        "shloka_num": 24
    },
    {
        "text": "शिरसि प्राहरद् वीरस्तदा वायुसुतो बली ।\nनादेनाकम्पयच्चैव राक्षसान् स महाकपिः ॥६-७०-२५॥",
        "index": 25,
        "shloka_num": 25
    },
    {
        "text": "स मुष्टिनिष्पिष्टविभिन्नमूर्धा निर्वान्तदन्ताक्षिविलम्बिजिह्वः ।\nदेवान्तको राक्षसराजसूनुर्गतासुरुर्व्यां सहसा पपात ॥६-७०-२६॥",
        "index": 26,
        "shloka_num": 26
    },
    {
        "text": "तस्मिन् हते राक्षसयोधमुख्ये महाबले संयति देवशत्रौ ।\nक्रुद्धस्त्रिशीर्षा निशितास्त्रमुग्रं ववर्ष नीलोरसि बाणवर्षम् ॥६-७०-२७॥",
        "index": 27,
        "shloka_num": 27
    },
    {
        "text": "महोदरस्तु संक्रुद्धः कुञ्जरं पर्वतोपमम् ।\nभूयः समधिरुह्याशु मन्दरं रश्मिवानिव ॥६-७०-२८॥",
        "index": 28,
        "shloka_num": 28
    },
    {
        "text": "ततो बाणमयं वर्षं नीलस्योपर्यपातयत् ।\nगिरौ वर्षं तडिच्चक्रचापवानिव तोयदः ॥६-७०-२९॥",
        "index": 29,
        "shloka_num": 29
    },
    {
        "text": "ततः शरौघैरभिवृष्यमाणो विभिन्नगात्रः कपिसैन्यपालः ।\nनीलो बभूवाथ विसृष्टगात्रो विष्टम्भितस्तेन महाबलेन ॥६-७०-३०॥",
        "index": 30,
        "shloka_num": 30
    },
    {
        "text": "ततस्तु नीलः प्रतिलब्धसंज्ञः शैलं समुत्पाट्य सवृक्षखण्डम् ।\nततः समुत्पत्य महोग्रवेगो महोदरं तेन जघान मूर्ध्नि ॥६-७०-३१॥",
        "index": 31,
        "shloka_num": 31
    },
    {
        "text": "ततः स शैलाभिनिपातभग्नो महोदरस्तेन महाद्विपेन ।\nव्यामोहितो भूमितले गतासुः पपात वज्राभिहतो यथाद्रिः ॥६-७०-३२॥",
        "index": 32,
        "shloka_num": 32
    },
    {
        "text": "पितृव्यं निहतं दृष्ट्वा त्रिशिराश्चापमाददे ।\nहनूमन्तं च संक्रुद्धो विव्याध निशितैः शरैः ॥६-७०-३३॥",
        "index": 33,
        "shloka_num": 33
    },
    {
        "text": "स वायुसूनुः कुपितश्चिक्षेप शिखरं गिरेः ।\nत्रिशिरास्तच्छरैस्तीक्ष्णैर्बिभेद बहुधा बली ॥६-७०-३४॥",
        "index": 34,
        "shloka_num": 34
    },
    {
        "text": "तद् व्यर्थं शिखरं दृष्ट्वा द्रुमवर्षं तदा कपिः ।\nविससर्ज रणे तस्मिन् रावणस्य सुतं प्रति ॥६-७०-३५॥",
        "index": 35,
        "shloka_num": 35
    },
    {
        "text": "तमापतन्तमाकाशे द्रुमवर्षं प्रतापवान् ।\nत्रिशिरा निशितैर्बाणैश्चिच्छेद च ननाद च ॥६-७०-३६॥",
        "index": 36,
        "shloka_num": 36
    },
    {
        "text": "हनूमांस्तु समुत्पत्य हयं त्रिशिरसस्तदा ।\nविददार नखैः क्रुद्धो नागेन्द्रं मृगराडिव ॥६-७०-३७॥",
        "index": 37,
        "shloka_num": 37
    },
    {
        "text": "अथ शक्तिं समासाद्य कालरात्रिमिवान्तकः ।\nचिक्षेपानिलपुत्राय त्रिशिरा रावणात्मजः ॥६-७०-३८॥",
        "index": 38,
        "shloka_num": 38
    },
    {
        "text": "दिवः क्षिप्तामिवोल्कां तां शक्तिं क्षिप्तामसङ्गताम् ।\nगृहीत्वा हरिशार्दूलो बभञ्ज च ननाद च ॥६-७०-३९॥",
        "index": 39,
        "shloka_num": 39
    },
    {
        "text": "तां दृष्ट्वा घोरसंकाशां शक्तिं भग्नां हनूमता ।\nप्रहृष्टा वानरगणा विनेदुर्जलदा यथा ॥६-७०-४०॥",
        "index": 40,
        "shloka_num": 40
    },
    {
        "text": "ततः खड्गं समुद्यम्य त्रिशिरा राक्षसोत्तमः ।\nनिचखान तदा खड्गं वानरेन्द्रस्य वक्षसि ॥६-७०-४१॥",
        "index": 41,
        "shloka_num": 41
    },
    {
        "text": "खड्गप्रहाराभिहतो हनूमान् मारुतात्मजः ।\nआजघान त्रिमूर्धानं तलेनोरसि वीर्यवान् ॥६-७०-४२॥",
        "index": 42,
        "shloka_num": 42
    },
    {
        "text": "स तलाभिहतस्तेन स्रस्तहस्तायुधो भुवि ।\nनिपपात महातेजास्त्रिशिरास्त्यक्तचेतनः ॥६-७०-४३॥",
        "index": 43,
        "shloka_num": 43
    },
    {
        "text": "स तस्य पततः खड्गं तमाच्छिद्य महाकपिः ।\nननाद गिरिसंकाशस्त्रासयन् सर्वराक्षसान् ॥६-७०-४४॥",
        "index": 44,
        "shloka_num": 44
    },
    {
        "text": "अमृष्यमाणस्तं घोषमुत्पपात निशाचरः ।\nउत्पत्य च हनूमन्तं ताडयामास मुष्टिना ॥६-७०-४५॥",
        "index": 45,
        "shloka_num": 45
    },
    {
        "text": "तेन मुष्टिप्रहारेण संचुकोप महाकपिः ।\nकुपितश्च निजग्राह किरीटे राक्षसर्षभम् ॥६-७०-४६॥",
        "index": 46,
        "shloka_num": 46
    },
    {
        "text": "स तस्य शीर्षाण्यसिना शितेन किरीटजुष्टानि सकुण्डलानि ।\nक्रुद्धः प्रचिच्छेद सुतोऽनिलस्य त्वष्टुः सुतस्येव शिरांसि शक्रः ॥६-७०-४७॥",
        "index": 47,
        "shloka_num": 47
    },
    {
        "text": "तान्यायताक्षाण्यगसंनिभानि प्रदीप्तवैश्वानरलोचनानि ।\nपेतुः शिरांसीन्द्ररिपोः पृथिव्यां ज्योतींषि मुक्तानि यथार्कमार्गात् ॥६-७०-४८॥",
        "index": 48,
        "shloka_num": 48
    },
    {
        "text": "तस्मिन् हते देवरिपौ त्रिशीर्षे हनूमता शक्रपराक्रमेण ।\nनेदुः प्लवंगाः प्रचचाल भूमी रक्षांस्यथो दुद्रुविरे समन्तात् ॥६-७०-४९॥",
        "index": 49,
        "shloka_num": 49
    },
    {
        "text": "हतं त्रिशिरसं दृष्ट्वा तथैव च महोदरम् ।\nहतौ प्रेक्ष्य दुराधर्षौ देवान्तकनरान्तकौ ॥६-७०-५०॥",
        "index": 50,
        "shloka_num": 50
    },
    {
        "text": "चुकोप परमामर्षी मत्तो राक्षसपुङ्गवः ।\nजग्राहार्चिष्मतीं चापि गदां सर्वायसीं तदा ॥६-७०-५१॥",
        "index": 51,
        "shloka_num": 51
    },
    {
        "text": "हेमपट्टपरिक्षिप्तां मांसशोणितफेनिलाम् ।\nविराजमानां विपुलां शत्रुशोणिततर्पिताम् ॥६-७०-५२॥",
        "index": 52,
        "shloka_num": 52
    },
    {
        "text": "तेजसा सम्प्रदीप्ताग्रां रक्तमाल्यविभूषिताम् ।\nऐरावतमहापद्मसार्वभौमभयावहाम् ॥६-७०-५३॥",
        "index": 53,
        "shloka_num": 53
    },
    {
        "text": "गदामादाय संक्रुद्धो मत्तो राक्षसपुङ्गवः ।\nहरीन् समभिदुद्राव युगान्ताग्निरिव ज्वलन् ॥६-७०-५४॥",
        "index": 54,
        "shloka_num": 54
    },
    {
        "text": "अथर्षभः समुत्पत्य वानरो रावणानुजम् ।\nमत्तानीकमुपागम्य तस्थौ तस्याग्रतो बली ॥६-७०-५५॥",
        "index": 55,
        "shloka_num": 55
    },
    {
        "text": "तं पुरस्तात् स्थितं दृष्ट्वा वानरं पर्वतोपमम् ।\nआजघानोरसि क्रुद्धो गदया वज्रकल्पया ॥६-७०-५६॥",
        "index": 56,
        "shloka_num": 56
    },
    {
        "text": "स तयाभिहतस्तेन गदया वानरर्षभः ।\nभिन्नवक्षाः समाधूतः सुस्राव रुधिरं बहु ॥६-७०-५७॥",
        "index": 57,
        "shloka_num": 57
    },
    {
        "text": "स सम्प्राप्य चिरात् संज्ञामृषभो वानरेश्वरः ।\nक्रुद्धो विस्फुरमाणौष्ठो महापार्श्वमुदैक्षत ॥६-७०-५८॥",
        "index": 58,
        "shloka_num": 58
    },
    {
        "text": "स वेगवान् वेगवदभ्युपेत्य तं राक्षसं वानरवीरमुख्यः ।\nसंवर्त्य मुष्टिं सहसा जघान बाह्वन्तरे शैलनिकाशरूपः ॥६-७०-५९॥",
        "index": 59,
        "shloka_num": 59
    },
    {
        "text": "स कृत्तमूलः सहसेव वृक्षः क्षितौ पपात क्षतजोक्षिताङ्गः ।\nतां चास्य घोरां यमदण्डकल्पां गदां प्रगृह्याशु तदा ननाद ॥६-७०-६०॥",
        "index": 60,
        "shloka_num": 60
    },
    {
        "text": "मुहूर्तमासीत् स गतासुकल्पः प्रत्यागतात्मा सहसा सुरारिः ।\nउत्पत्य संध्याभ्रसमानवर्णस्तं वारिराजात्मजमाजघान ॥६-७०-६१॥",
        "index": 61,
        "shloka_num": 61
    },
    {
        "text": "स मूर्च्छितो भूमितले पपात मुहूर्तमुत्पत्य पुनः ससंज्ञः ।\nतामेव तस्याद्रिवराद्रिकल्पां गदां समाविध्य जघान संख्ये ॥६-७०-६२॥",
        "index": 62,
        "shloka_num": 62
    },
    {
        "text": "सा तस्य रौद्रा समुपेत्य देहं रौद्रस्य देवाध्वरविप्रशत्रोः ।\nबिभेद वक्षः क्षतजं च भूरि सुस्राव धात्वम्भ इवाद्रिराजः ॥६-७०-६३॥",
        "index": 63,
        "shloka_num": 63
    },
    {
        "text": "अभिदुद्राव वेगेन गदां तस्य महात्मनः ।\nतां गृहीत्वा गदां भीमामाविध्य च पुनः पुनः ॥६-७०-६४॥",
        "index": 64,
        "shloka_num": 64
    },
    {
        "text": "मत्तानीकं महात्मा स जघान रणमूर्धनि ।\nस स्वया गदया भग्नो विशीर्णदशनेक्षणः ॥६-७०-६५॥",
        "index": 65,
        "shloka_num": 65
    },
    {
        "text": "निपपात तदा मत्तो वज्राहत इवाचलः ।\nविशीर्णनयने भूमौ गतसत्त्वे गतायुषि ।\nपतिते राक्षसे तस्मिन् विद्रुतं राक्षसं बलम् ॥६-७०-६६॥",
        "index": 66,
        "shloka_num": 66
    },
    {
        "text": "तस्मिन् हते भ्रातरि रावणस्य तन्नैर्ऋतानां बलमर्णवाभम् ।\nत्यक्तायुधं केवलजीवितार्थं दुद्राव भिन्नार्णवसंनिकाशम् ॥६-७०-६७॥",
        "index": 67,
        "shloka_num": 67
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे देवान्तकादिवधः नाम सप्ततितमः सर्गः ॥६-७०॥",
        "index": 68,
        "shloka_num": null
    }
]
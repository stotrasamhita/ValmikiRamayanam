[
    {
        "text": "अथ श्रीमद्वाल्मीकीयरामायणे युद्धकाण्डे मन्दोदरीविलापः नाम चतुर्दशाधिकशततमः सर्गः ॥६-११४॥",
        "index": 0,
        "shloka_num": null
    },
    {
        "text": "तासां विलपमानानां तदा राक्षसयोषिताम् ।\nज्येष्ठपत्नी प्रिया दीना भर्तारं समुदैक्षत ॥६-११४-१॥",
        "index": 1,
        "shloka_num": 1
    },
    {
        "text": "दशग्रीवं हतं दृष्ट्वा रामेणाचिन्त्यकर्मणा ।\nपतिं मन्दोदरी तत्र कृपणा पर्यदेवयत् ॥६-११४-२॥",
        "index": 2,
        "shloka_num": 2
    },
    {
        "text": "ननु नाम महाबाहो तव वैश्रवणानुज ।\nक्रुद्धस्य प्रमुखे स्थातुं त्रस्यत्यपि पुरंदरः ॥६-११४-३॥",
        "index": 3,
        "shloka_num": 3
    },
    {
        "text": "ऋषयश्च महान्तोऽपि गन्धर्वाश्च यशस्विनः ।\nननु नाम तवोद्वेगाच्चारणाश्च दिशो गताः ॥६-११४-४॥",
        "index": 4,
        "shloka_num": 4
    },
    {
        "text": "स त्वं मानुषमात्रेण रामेण युधि निर्जितः ।\nन व्यपत्रपसे राजन् किमिदं राक्षसेश्वर ॥६-११४-५॥",
        "index": 5,
        "shloka_num": 5
    },
    {
        "text": "कथं त्रैलोक्यमाक्रम्य श्रिया वीर्येण चान्वितम् ।\nअविषह्यं जघान त्वां मानुषो वनगोचरः ॥६-११४-६॥",
        "index": 6,
        "shloka_num": 6
    },
    {
        "text": "मानुषाणामविषये चरतः कामरूपिणः ।\nविनाशस्तव रामेण संयुगे नोपपद्यते ॥६-११४-७॥",
        "index": 7,
        "shloka_num": 7
    },
    {
        "text": "न चैतत् कर्म रामस्य श्रद्दधामि चमूमुखे ।\nसर्वतः समुपेतस्य तव तेनाभिमर्षणम् ॥६-११४-८॥",
        "index": 8,
        "shloka_num": 8
    },
    {
        "text": "अथवा रामरूपेण कृतान्तः स्वयमागतः ।\nमायां तव विनाशाय विधायाप्रतितर्किताम् ॥६-११४-९॥",
        "index": 9,
        "shloka_num": 9
    },
    {
        "text": "अथवा वासवेन त्वं धर्षितोऽसि महाबल ।\nवासवस्य तु का शक्तिस्त्वां द्रष्टुमपि संयुगे ॥६-११४-१०॥",
        "index": 10,
        "shloka_num": 10
    },
    {
        "text": "महाबलं महावीर्यं देवशत्रुं महौजसम् ।\nव्यक्तमेष महायोगी परमात्मा सनातनः ॥६-११४-११॥",
        "index": 11,
        "shloka_num": 11
    },
    {
        "text": "अनादिमध्यनिधनो महतः परमो महान् ।\nतमसः परमो धाता शङ्खचक्रगदाधरः ॥६-११४-१२॥",
        "index": 12,
        "shloka_num": 12
    },
    {
        "text": "श्रीवत्सवक्षा नित्यश्रीरजय्यः शाश्वतो ध्रुवः ।\nमानुषं रूपमास्थाय विष्णुः सत्यपराक्रमः ॥६-११४-१३॥",
        "index": 13,
        "shloka_num": 13
    },
    {
        "text": "सर्वैः परिवृतो देवैर्वानरत्वमुपागतैः ।\nसर्वलोकेश्वरः श्रीमाँल्लोकानां हितकाम्यया ॥६-११४-१४॥",
        "index": 14,
        "shloka_num": 14
    },
    {
        "text": "स राक्षसपरीवारं देवशत्रुं भयावहम् ।\nइन्द्रियाणि पुरा जित्वा जितं त्रिभुवनं त्वया ॥६-११४-१५॥",
        "index": 15,
        "shloka_num": 15
    },
    {
        "text": "स्मरद्भिरिव तद् वैरमिन्द्रियैरेव निर्जितः ।\nयदैव हि जनस्थाने राक्षसैर्बहुभिर्वृतः ॥६-११४-१६॥",
        "index": 16,
        "shloka_num": 16
    },
    {
        "text": "खरस्तु निहतो भ्राता तदा रामो न मानुषः ।\nयदैव नगरीं लङ्कां दुष्प्रवेशां सुरैरपि ॥६-११४-१७॥",
        "index": 17,
        "shloka_num": 17
    },
    {
        "text": "प्रविष्टो हनुमान् वीर्यात् तदैव व्यथिता वयम् ।\nक्रियतामविरोधश्च राघवेणेति यन्मया ॥६-११४-१८॥",
        "index": 18,
        "shloka_num": 18
    },
    {
        "text": "उच्यमानो न गृह्णासि तस्येयं व्युष्टिरागता ।\nअकस्माच्चाभिकामोऽसि सीतां राक्षसपुङ्गव ॥६-११४-१९॥",
        "index": 19,
        "shloka_num": 19
    },
    {
        "text": "ऐश्वर्यस्य विनाशाय देहस्य स्वजनस्य च ।\nअरुन्धत्या विशिष्टां तां रोहिण्याश्चापि दुर्मते ॥६-११४-२०॥",
        "index": 20,
        "shloka_num": 20
    },
    {
        "text": "सीतां धर्षयता मान्यां त्वया ह्यसदृशं कृतम् ।\nवसुधाया हि वसुधां श्रियाः श्रीं भर्तृवत्सलाम् ॥६-११४-२१॥",
        "index": 21,
        "shloka_num": 21
    },
    {
        "text": "सीतां सर्वानवद्याङ्गीमरण्ये विजने शुभाम् ।\nआनयित्वा तु तां दीनां छद्मनाऽऽत्मस्वदूषणम् ॥६-११४-२२॥",
        "index": 22,
        "shloka_num": 22
    },
    {
        "text": "अप्राप्य तं चैव कामं मैथिलीसंगमे कृतम् ।\nपतिव्रतायास्तपसा नूनं दग्धोऽसि मे प्रभो ॥६-११४-२३॥",
        "index": 23,
        "shloka_num": 23
    },
    {
        "text": "तदैव यन्न दग्धस्त्वं धर्षयंस्तनुमध्यमाम् ।\nदेवा बिभ्यति ते सर्वे सेन्द्राः साग्निपुरोगमाः ॥६-११४-२४॥",
        "index": 24,
        "shloka_num": 24
    },
    {
        "text": "अवश्यमेव लभते फलं पापस्य कर्मणः ।\nभर्तः पर्यागते काले कर्ता नास्त्यत्र संशयः ॥६-११४-२५॥",
        "index": 25,
        "shloka_num": 25
    },
    {
        "text": "शुभकृच्छुभमाप्नोति पापकृत् पापमश्नुते ।\nविभीषणः सुखं प्राप्तस्त्वं प्राप्तः पापमीदृशम् ॥६-११४-२६॥",
        "index": 26,
        "shloka_num": 26
    },
    {
        "text": "सन्त्यन्याः प्रमदास्तुभ्यं रूपेणाभ्यधिकास्ततः ।\nअनङ्गवशमापन्नस्त्वं तु मोहान्न बुद्ध्यसे ॥६-११४-२७॥",
        "index": 27,
        "shloka_num": 27
    },
    {
        "text": "न कुलेन न रूपेण न दाक्षिण्येन मैथिली ।\nमयाधिका वा तुल्या वा तत् तु मोहान्न बुद्ध्यसे ॥६-११४-२८॥",
        "index": 28,
        "shloka_num": 28
    },
    {
        "text": "सर्वदा सर्वभूतानां नास्ति मृत्युरलक्षणः ।\nतव तद्वदयं मृत्युर्मैथिलीकृतलक्षणः ॥६-११४-२९॥",
        "index": 29,
        "shloka_num": 29
    },
    {
        "text": "सीतानिमित्तजो मृत्युस्त्वया दूरादुपाहृतः ।\nमैथिली सह रामेण विशोका विहरिष्यति ॥६-११४-३०॥",
        "index": 30,
        "shloka_num": 30
    },
    {
        "text": "अल्पपुण्या त्वहं घोरे पतिता शोकसागरे ।\nकैलासे मन्दरे मेरौ तथा चैत्ररथे वने ॥६-११४-३१॥",
        "index": 31,
        "shloka_num": 31
    },
    {
        "text": "देवोद्यानेषु सर्वेषु विहृत्य सहिता त्वया ।\nविमानेनानुरूपेण या याम्यतुलया श्रिया ॥६-११४-३२॥",
        "index": 32,
        "shloka_num": 32
    },
    {
        "text": "पश्यन्ती विविधान् देशांस्तांस्तांश्चित्रस्रगम्बरा ।\nभ्रंशिता कामभोगेभ्यः सास्मि वीर वधात् तव ॥६-११४-३३॥",
        "index": 33,
        "shloka_num": 33
    },
    {
        "text": "सैवान्येवास्मि संवृत्ता धिग्राज्ञां चञ्चलां श्रियम् ।\nहा राजन् सुकुमारं ते सुभ्रु सुत्वक्समुन्नसम् ॥६-११४-३४॥",
        "index": 34,
        "shloka_num": 34
    },
    {
        "text": "कान्तिश्रीद्युतिभिस्तुल्यमिन्दुपद्मदिवाकरैः ।\nकिरीटकूटोज्ज्वलितं ताम्रास्यं दीप्तकुण्डलम् ॥६-११४-३५॥",
        "index": 35,
        "shloka_num": 35
    },
    {
        "text": "मदव्याकुललोलाक्षं भूत्वा यत्पानभूमिषु ।\nविविधस्रग्धरं चारु वल्गुस्मितकथं शुभम् ॥६-११४-३६॥",
        "index": 36,
        "shloka_num": 36
    },
    {
        "text": "तदेवाद्य तवैवं हि वक्त्रं न भ्राजते प्रभो ।\nरामसायकनिर्भिन्नं रक्तं रुधिरविस्रवैः ॥६-११४-३७॥",
        "index": 37,
        "shloka_num": 37
    },
    {
        "text": "विशीर्णमेदोमस्तिष्कं रूक्षं स्यन्दनरेणुभिः ।\nहा पश्चिमा मे सम्प्राप्ता दशा वैधव्यदायिनी ॥६-११४-३८॥",
        "index": 38,
        "shloka_num": 38
    },
    {
        "text": "या मयाऽऽसीन्न सम्बुद्धा कदाचिदपि मन्दया ।\nपिता दानवराजो मे भर्ता मे राक्षसेश्वरः ॥६-११४-३९॥",
        "index": 39,
        "shloka_num": 39
    },
    {
        "text": "पुत्रो मे शक्रनिर्जेता इत्यहं गर्विता भृशम् ।\nदृप्तारिमथनाः क्रूराः प्रख्यातबलपौरुषाः ॥६-११४-४०॥",
        "index": 40,
        "shloka_num": 40
    },
    {
        "text": "अकुतश्चिद्भया नाथा ममेत्यासीन्मतिर्ध्रुवा ।\nतेषामेवंप्रभावाणां युष्माकं राक्षसर्षभाः ॥६-११४-४१॥",
        "index": 41,
        "shloka_num": 41
    },
    {
        "text": "कथं भयमसम्बुद्धं मानुषादिदमागतम् ।\nस्निग्धेन्द्रनीलनीलं तु प्रांशुशैलोपमं महत् ॥६-११४-४२॥",
        "index": 42,
        "shloka_num": 42
    },
    {
        "text": "केयूराङ्गदवैदूर्यमुक्ताहारस्रगुज्ज्वलम् ।\nकान्तं विहारेष्वधिकं दीप्तं संग्रामभूमिषु ॥६-११४-४३॥",
        "index": 43,
        "shloka_num": 43
    },
    {
        "text": "भात्याभरणभाभिर्यद् विद्युद्भिरिव तोयदः ।\nतदेवाद्य शरीरं ते तीक्ष्णैर्नैकशरैश्चितम् ॥६-११४-४४॥",
        "index": 44,
        "shloka_num": 44
    },
    {
        "text": "पुनर्दुर्लभसंस्पर्शं परिष्वक्तुं न शक्यते ।\nश्वाविधः शललैर्यद्वद् बाणैर्लग्नैर्निरन्तरम् ॥६-११४-४५॥",
        "index": 45,
        "shloka_num": 45
    },
    {
        "text": "स्वर्पितैर्मर्मसु भृशं संछिन्नस्नायुबन्धनम् ।\nक्षितौ निपतितं राजन् श्यामं वै रुधिरच्छवि ॥६-११४-४६॥",
        "index": 46,
        "shloka_num": 46
    },
    {
        "text": "वज्रप्रहाराभिहतो विकीर्ण इव पर्वतः ।\nहा स्वप्नः सत्यमेवेदं त्वं रामेण कथं हतः ॥६-११४-४७॥",
        "index": 47,
        "shloka_num": 47
    },
    {
        "text": "त्वं मृत्योरपि मृत्युः स्याः कथं मृत्युवशं गतः ।\nत्रैलोक्यवसुभोक्तारं त्रैलोक्योद्वेगदं महत् ॥६-११४-४८॥",
        "index": 48,
        "shloka_num": 48
    },
    {
        "text": "जेतारं लोकपालानां क्षेप्तारं शंकरस्य च ।\nदृप्तानां निग्रहीतारमाविष्कृतपराक्रमम् ॥६-११४-४९॥",
        "index": 49,
        "shloka_num": 49
    },
    {
        "text": "लोकक्षोभयितारं च साधुभूतविदारणम् ।\nओजसा दृप्तवाक्यानां वक्तारं रिपुसंनिधौ ॥६-११४-५०॥",
        "index": 50,
        "shloka_num": 50
    },
    {
        "text": "स्वयूथभृत्यगोप्तारं हन्तारं भीमकर्मणाम् ।\nहन्तारं दानवेन्द्राणां यक्षाणां च सहस्रशः ॥६-११४-५१॥",
        "index": 51,
        "shloka_num": 51
    },
    {
        "text": "निवातकवचानां तु निग्रहीतारमाहवे ।\nनैकयज्ञविलोप्तारं त्रातारं स्वजनस्य च ॥६-११४-५२॥",
        "index": 52,
        "shloka_num": 52
    },
    {
        "text": "धर्मव्यवस्थाभेत्तारं मायास्रष्टारमाहवे ।\nदेवासुरनृकन्यानामाहर्तारं ततस्ततः ॥६-११४-५३॥",
        "index": 53,
        "shloka_num": 53
    },
    {
        "text": "शत्रुस्त्रीशोकदातारं नेतारं स्वजनस्य च ।\nलङ्काद्वीपस्य गोप्तारं कर्तारं भीमकर्मणाम् ॥६-११४-५४॥",
        "index": 54,
        "shloka_num": 54
    },
    {
        "text": "अस्माकं कामभोगानां दातारं रथिनां वरम् ।\nएवंप्रभावं भर्तारं दृष्ट्वा रामेण पातितम् ॥६-११४-५५॥",
        "index": 55,
        "shloka_num": 55
    },
    {
        "text": "स्थिरास्मि या देहमिमं धारयामि हतप्रिया ।\nशयनेषु महार्हेषु शयित्वा राक्षसेश्वर ॥६-११४-५६॥",
        "index": 56,
        "shloka_num": 56
    },
    {
        "text": "इह कस्मात् प्रसुप्तोऽसि धरण्यां रेणुगुण्ठितः ।\nयदा मे तनयः शस्तो लक्ष्मणेनेन्द्रजिद् युधि ॥६-११४-५७॥",
        "index": 57,
        "shloka_num": 57
    },
    {
        "text": "तदा त्वभिहता तीव्रमद्य त्वस्मिन् निपातिता ।\nसाहं बन्धुजनैर्हीना हीना नाथेन च त्वया ॥६-११४-५८॥",
        "index": 58,
        "shloka_num": 58
    },
    {
        "text": "विहीना कामभोगैश्च शोचिष्ये शाश्वतीः समाः ।\nप्रपन्नो दीर्घमध्वानं राजन्नद्य सुदुर्गमम् ॥६-११४-५९॥",
        "index": 59,
        "shloka_num": 59
    },
    {
        "text": "नय मामपि दुःखार्तां न वर्तिष्ये त्वया विना ।\nकस्मात् त्वं मां विहायेह कृपणां गन्तुमिच्छसि ॥६-११४-६०॥",
        "index": 60,
        "shloka_num": 60
    },
    {
        "text": "दीनां विलपतीं मन्दां किं च मां नाभिभाषसे ।\nदृष्ट्वा न खल्वभिक्रुद्धो मामिहानवगुण्ठिताम् ॥६-११४-६१॥",
        "index": 61,
        "shloka_num": 61
    },
    {
        "text": "निर्गतां नगरद्वारात् पद्भ्यामेवागतां प्रभो ।\nपश्येष्टदार दारांस्ते भ्रष्टलज्जावगुण्ठनान् ॥६-११४-६२॥",
        "index": 62,
        "shloka_num": 62
    },
    {
        "text": "बहिर्निष्पतितान् सर्वान् कथं दृष्ट्वा न कुप्यसि ।\nअयं क्रीडासहायस्तेऽनाथो लालप्यते जनः ॥६-११४-६३॥",
        "index": 63,
        "shloka_num": 63
    },
    {
        "text": "न चैनमाश्वासयसि किं वा न बहुमन्यसे ।\nयास्त्वया विधवा राजन् कृता नैकाः कुलस्त्रियः ॥६-११४-६४॥",
        "index": 64,
        "shloka_num": 64
    },
    {
        "text": "पतिव्रता धर्मरता गुरुशुश्रूषणे रताः ।\nताभिः शोकाभितप्ताभिः शप्तः परवशं गतः ॥६-११४-६५॥",
        "index": 65,
        "shloka_num": 65
    },
    {
        "text": "त्वया विप्रकृताभिश्च तदा शप्तस्तदागतम् ।\nप्रवादः सत्यमेवायं त्वां प्रति प्रायशो नृप ॥६-११४-६६॥",
        "index": 66,
        "shloka_num": 66
    },
    {
        "text": "पतिव्रतानां नाकस्मात् पतन्त्यश्रूणि भूतले ।\nकथं च नाम ते राजँल्लोकानाक्रम्य तेजसा ॥६-११४-६७॥",
        "index": 67,
        "shloka_num": 67
    },
    {
        "text": "नारीचौर्यमिदं क्षुद्रं कृतं शौण्डीर्यमानिना ।\nअपनीयाश्रमाद् रामं यन्मृगच्छद्मना त्वया ॥६-११४-६८॥",
        "index": 68,
        "shloka_num": 68
    },
    {
        "text": "आनीता रामपत्नी सा अपनीय च लक्ष्मणम् ।\nकातर्यं च न ते युद्धे कदाचित् संस्मराम्यहम् ॥६-११४-६९॥",
        "index": 69,
        "shloka_num": 69
    },
    {
        "text": "तत् तु भाग्यविपर्यासान्नूनं ते पक्वलक्षणम् ।\nअतीतानागतार्थज्ञो वर्तमानविचक्षणः ॥६-११४-७०॥",
        "index": 70,
        "shloka_num": 70
    },
    {
        "text": "मैथिलीमाहृतां दृष्ट्वा ध्यात्वा निःश्वस्य चायतम् ।\nसत्यवाक् स महाबाहो देवरो मे यदब्रवीत् ॥६-११४-७१॥",
        "index": 71,
        "shloka_num": 71
    },
    {
        "text": "अयं राक्षसमुख्यानां विनाशः प्रत्युपस्थितः ।\nकामक्रोधसमुत्थेन व्यसनेन प्रसङ्गिना ॥६-११४-७२॥",
        "index": 72,
        "shloka_num": 72
    },
    {
        "text": "निवृत्तस्त्वत्कृतेनार्थः सोऽयं मूलहरो महान् ।\nत्वया कृतमिदं सर्वमनाथं राक्षसं कुलम् ॥६-११४-७३॥",
        "index": 73,
        "shloka_num": 73
    },
    {
        "text": "नहि त्वं शोचितव्यो मे प्रख्यातबलपौरुषः ।\nस्त्रीस्वभावात् तु मे बुद्धिः कारुण्ये परिवर्तते ॥६-११४-७४॥",
        "index": 74,
        "shloka_num": 74
    },
    {
        "text": "सुकृतं दुष्कृतं च त्वं गृहीत्वा स्वां गतिं गतः ।\nआत्मानमनुशोचामि त्वद्विनाशेन दुःखिताम् ॥६-११४-७५॥",
        "index": 75,
        "shloka_num": 75
    },
    {
        "text": "सुहृदां हितकामानां न श्रुतं वचनं त्वया ।\nभ्रातॄणां चैव कात्स्र्न्येन हितमुक्तं दशानन ॥६-११४-७६॥",
        "index": 76,
        "shloka_num": 76
    },
    {
        "text": "हेत्वर्थयुक्तं विधिवच्छ्रेयस्करमदारुणम् ।\nविभीषणेनाभिहितं न कृतं हेतुमत् त्वया ॥६-११४-७७॥",
        "index": 77,
        "shloka_num": 77
    },
    {
        "text": "मारीचकुम्भकर्णाभ्यां वाक्यं मम पितुस्तथा ।\nन कृतं वीर्यमत्तेन तस्येदं फलमीदृशम् ॥६-११४-७८॥",
        "index": 78,
        "shloka_num": 78
    },
    {
        "text": "नीलजीमूतसंकाश पीताम्बर शुभाङ्गद ।\nस्वगात्राणि विनिक्षिप्य किं शेषे रुधिरावृतः ॥६-११४-७९॥",
        "index": 79,
        "shloka_num": 79
    },
    {
        "text": "प्रसुप्त इव शोकार्तां किं मां न प्रतिभाषसे ।\nमहावीर्यस्य दक्षस्य संयुगेष्वपलायिनः ॥६-११४-८०॥",
        "index": 80,
        "shloka_num": 80
    },
    {
        "text": "यातुधानस्य दौहित्रीं किं मां न प्रतिभाषसे ।\nउत्तिष्ठोत्तिष्ठ किं शेषे नवे परिभवे कृते ॥६-११४-८१॥",
        "index": 81,
        "shloka_num": 81
    },
    {
        "text": "अद्य वै निर्भया लङ्कां प्रविष्टाः सूर्यरश्मयः ।\nयेन सूदयसे शत्रून् समरे सूर्यवर्चसा ॥६-११४-८२॥",
        "index": 82,
        "shloka_num": 82
    },
    {
        "text": "वज्रं वज्रधरस्येव सोऽयं ते सततार्चितः ।\nरणे बहुप्रहरणो हेमजालपरिष्कृतः ॥६-११४-८३॥",
        "index": 83,
        "shloka_num": 83
    },
    {
        "text": "परिघो व्यवकीर्णस्ते बाणैश्छिन्नः सहस्रधा ।\nप्रियामिवोपसंगृह्य किं शेषे रणमेदिनीम् ॥६-११४-८४॥",
        "index": 84,
        "shloka_num": 84
    },
    {
        "text": "अप्रियामिव कस्माच्च मां नेच्छस्यभिभाषितुम् ।\nधिगस्तु हृदयं यस्या ममेदं न सहस्रधा ॥६-११४-८५॥",
        "index": 85,
        "shloka_num": 85
    },
    {
        "text": "त्वयि पञ्चत्वमापन्ने फलते शोकपीडितम् ।\nइत्येवं विलपन्ती सा बाष्पपर्याकुलेक्षणा ॥६-११४-८६॥",
        "index": 86,
        "shloka_num": 86
    },
    {
        "text": "स्नेहोपस्कन्नहृदया तदा मोहमुपागमत् ।\nकश्मलाभिहता सन्ना बभौ सा रावणोरसि ॥६-११४-८७॥",
        "index": 87,
        "shloka_num": 87
    },
    {
        "text": "संध्यानुरक्ते जलदे दीप्ता विद्युदिवोज्ज्वला ।\nतथागतां समुत्थाप्य सपत्न्यस्तां भृशातुराः ॥६-११४-८८॥",
        "index": 88,
        "shloka_num": 88
    },
    {
        "text": "पर्यवस्थापयामासू रुदत्यो रुदतीं भृशम् ।\nकिं ते न विदिता देवि लोकानां स्थितिरध्रुवा ॥६-११४-८९॥",
        "index": 89,
        "shloka_num": 89
    },
    {
        "text": "दशाविभागपर्याये राज्ञां वै चञ्चलाः श्रियः ।\nइत्येवमुच्यमाना सा सशब्दं प्ररुरोद ह ॥६-११४-९०॥",
        "index": 90,
        "shloka_num": 90
    },
    {
        "text": "स्नपयन्ती तदास्रेण स्तनौ वक्त्रं सुनिर्मलम् ।\nएतस्मिन्नन्तरे रामो विभीषणमुवाच ह ॥६-११४-९१॥",
        "index": 91,
        "shloka_num": 91
    },
    {
        "text": "संस्कारः क्रियतां भ्रातुः स्त्रीगणः परिसान्त्व्यताम् ।\nतमुवाच ततो धीमान् विभीषण इदं वचः ॥६-११४-९२॥",
        "index": 92,
        "shloka_num": 92
    },
    {
        "text": "विमृश्य बुद्ध्या प्रश्रितं धर्मार्थसहितं हितम् ।\nत्यक्तधर्मव्रतं क्रूरं नृशंसमनृतं तथा ॥६-११४-९३॥",
        "index": 93,
        "shloka_num": 93
    },
    {
        "text": "नाहमर्हामि संस्कर्तुं परदाराभिमर्शनम् ।\nभ्रातृरूपो हि मे शत्रुरेष सर्वाहिते रतः ॥६-११४-९४॥",
        "index": 94,
        "shloka_num": 94
    },
    {
        "text": "रावणो नार्हते पूजां पूज्योऽपि गुरुगौरवात् ।\nनृशंस इति मां राम वक्ष्यन्ति मनुजा भुवि ॥६-११४-९५॥",
        "index": 95,
        "shloka_num": 95
    },
    {
        "text": "श्रुत्वा तस्यागुणान् सर्वे वक्ष्यन्ति सुकृतं पुनः ।\nतच्छ्रुत्वा परमप्रीतो रामो धर्मभृतां वरः ॥६-११४-९६॥",
        "index": 96,
        "shloka_num": 96
    },
    {
        "text": "विभीषणमुवाचेदं वाक्यज्ञं वाक्यकोविदः ।\nतवापि मे प्रियं कार्यं त्वत्प्रभावान्मया जितम् ॥६-११४-९७॥",
        "index": 97,
        "shloka_num": 97
    },
    {
        "text": "अवश्यं तु क्षमं वाच्यो मया त्वं राक्षसेश्वर ।\nअधर्मानृतसंयुक्तः कामं त्वेष निशाचरः ॥६-११४-९८॥",
        "index": 98,
        "shloka_num": 98
    },
    {
        "text": "तेजस्वी बलवाञ्छूरः संग्रामेषु च नित्यशः ।\nशतक्रतुमुखैर्देवैः श्रूयते न पराजितः ॥६-११४-९९॥",
        "index": 99,
        "shloka_num": 99
    },
    {
        "text": "महात्मा बलसम्पन्नो रावणो लोकरावणः ।\nमरणान्तानि वैराणि निर्वृत्तं नः प्रयोजनम् ॥६-११४-१००॥",
        "index": 100,
        "shloka_num": 100
    },
    {
        "text": "क्रियतामस्य संस्कारो ममाप्येष यथा तव ।\nत्वत्सकाशान्महाबाहो संस्कारं विधिपूर्वकम् ॥६-११४-१०१॥",
        "index": 101,
        "shloka_num": 101
    },
    {
        "text": "क्षिप्रमर्हति धर्मेण त्वं यशोभाग् भविष्यसि ।\nराघवस्य वचः श्रुत्वा त्वरमाणो विभीषणः ॥६-११४-१०२॥",
        "index": 102,
        "shloka_num": 102
    },
    {
        "text": "संस्कारयितुमारेभे भ्रातरं रावणं हतम् ।\nस प्रविश्य पुरीं लङ्कां राक्षसेन्द्रो विभीषणः ॥६-११४-१०३॥",
        "index": 103,
        "shloka_num": 103
    },
    {
        "text": "रावणस्याग्निहोत्रं तु निर्यापयति सत्वरम् ।\nशकटान् दारुरूपाणि अग्नीन् वै याजकांस्तथा ॥६-११४-१०४॥",
        "index": 104,
        "shloka_num": 104
    },
    {
        "text": "तथा चन्दनकाष्ठानि काष्ठानि विविधानि च ।\nअगरूणि सुगन्धीनि गन्धांश्च सुरभींस्तथा ॥६-११४-१०५॥",
        "index": 105,
        "shloka_num": 105
    },
    {
        "text": "मणिमुक्ताप्रवालानि निर्यापयति राक्षसः ।\nआजगाम मुहूर्तेन राक्षसैः परिवारितः ॥६-११४-१०६॥",
        "index": 106,
        "shloka_num": 106
    },
    {
        "text": "ततो माल्यवता सार्धं क्रियामेव चकार सः ।\nसौवर्णीं शिबिकां दिव्यामारोप्य क्षौमवाससम् ॥६-११४-१०७॥",
        "index": 107,
        "shloka_num": 107
    },
    {
        "text": "रावणं राक्षसाधीशमश्रुवर्णमुखा द्विजाः ।\nतूर्यघोषैश्च विविधैः स्तुवद्भिश्चाभिनन्दितम् ॥६-११४-१०८॥",
        "index": 108,
        "shloka_num": 108
    },
    {
        "text": "पताकाभिश्च चित्राभिः सुमनोभिश्च चित्रिताम् ।\nउत्क्षिप्य शिबिकां तां तु विभीषणपुरोगमाः ॥६-११४-१०९॥",
        "index": 109,
        "shloka_num": 109
    },
    {
        "text": "दक्षिणाभिमुखाः सर्वे गृह्य काष्ठानि भेजिरे ।\nअग्नयो दीप्यमानास्ते तदाध्वर्युसमीरिताः ॥६-११४-११०॥",
        "index": 110,
        "shloka_num": 110
    },
    {
        "text": "शरणाभिगताः सर्वे पुरस्तात् तस्य ते ययुः ।\nअन्तःपुराणि सर्वाणि रुदमानानि सत्वरम् ॥६-११४-१११॥",
        "index": 111,
        "shloka_num": 111
    },
    {
        "text": "पृष्ठतोऽनुययुस्तानि प्लवमानानि सर्वतः ।\nरावणं प्रयते देशे स्थाप्य ते भृशदुःखिताः ॥६-११४-११२॥",
        "index": 112,
        "shloka_num": 112
    },
    {
        "text": "चितां चन्दनकाष्ठैश्च पद्मकोशीरचन्दनैः ।\nब्राह्म्या संवर्तयामासू राङ्कवास्तरणावृताम् ॥६-११४-११३॥",
        "index": 113,
        "shloka_num": 113
    },
    {
        "text": "प्रचक्रू राक्षसेन्द्रस्य पितृमेधमनुत्तमम् ।\nवेदिं च दक्षिणाप्राचीं यथास्थानं च पावकम् ॥६-११४-११४॥",
        "index": 114,
        "shloka_num": 114
    },
    {
        "text": "पृषदाज्येन सम्पूर्णं स्रुवं स्कन्धे प्रचिक्षिपुः ।\nपादयोः शकटं प्रापुरूर्वोश्चोलूखलं तदा ॥६-११४-११५॥",
        "index": 115,
        "shloka_num": 115
    },
    {
        "text": "दारुपात्राणि सर्वाणि अरणिं चोत्तरारणिम् ।\nदत्त्वा तु मुसलं चान्यं यथास्थानं विचक्रमुः ॥६-११४-११६॥",
        "index": 116,
        "shloka_num": 116
    },
    {
        "text": "शास्त्रदृष्टेन विधिना महर्षिविहितेन च ।\nतत्र मेध्यं पशुं हत्वा राक्षसेन्द्रस्य राक्षसाः ॥६-११४-११७॥",
        "index": 117,
        "shloka_num": 117
    },
    {
        "text": "परिस्तरणिकां राज्ञो घृताक्तां समवेशयन् ।\nगन्धैर्माल्यैरलंकृत्य रावणं दीनमानसाः ॥६-११४-११८॥",
        "index": 118,
        "shloka_num": 118
    },
    {
        "text": "विभीषणसहायास्ते वस्त्रैश्च विविधैरपि ।\nलाजैरवकिरन्ति स्म बाष्पपूर्णमुखास्तथा ॥६-११४-११९॥",
        "index": 119,
        "shloka_num": 119
    },
    {
        "text": "स ददौ पावकं तस्य विधियुक्तं विभीषणः ।\nस्नात्वा चैवार्द्रवस्त्रेण तिलान् दर्भविमिश्रितान् ॥६-११४-१२०॥",
        "index": 120,
        "shloka_num": 120
    },
    {
        "text": "उदकेन च सम्मिश्रान् प्रदाय विधिपूर्वकम् ।\nताः स्त्रियोऽनुनयामास सान्त्वयित्वा पुनः पुनः ॥६-११४-१२१॥",
        "index": 121,
        "shloka_num": 121
    },
    {
        "text": "गम्यतामिति ताः सर्वा विविशुर्नगरं ततः ।\nप्रविष्टासु पुरीं स्त्रीषु राक्षसेन्द्रो विभीषणः ।\nरामपार्श्वमुपागम्य समतिष्ठद् विनीतवत् ॥६-११४-१२२॥",
        "index": 122,
        "shloka_num": 122
    },
    {
        "text": "रामोऽपि सह सैन्येन ससुग्रीवः सलक्ष्मणः ।\nहर्षं लेभे रिपुं हत्वा वृत्रं वज्रधरो यथा ॥६-११४-१२३॥",
        "index": 123,
        "shloka_num": 123
    },
    {
        "text": "ततो विमुक्त्वा सशरं शरासनं महेन्द्रदत्तं कवचं स तन्महत् ।\nविमुच्य रोषं रिपुनिग्रहात् ततो रामः स सौम्यत्वमुपागतोऽरिहा ॥६-११४-१२४॥",
        "index": 124,
        "shloka_num": 124
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मन्दोदरीविलापः नाम चतुर्दशाधिकशततमः सर्गः ॥६-११४॥",
        "index": 125,
        "shloka_num": null
    }
]
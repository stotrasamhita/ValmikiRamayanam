[
    {
        "text": "अथ श्रीमद्वाल्मीकीयरामायणे युद्धकाण्डे पुरद्वाररक्षा नाम षड्त्रिंशः सर्गः ॥६-३६॥",
        "index": 0,
        "shloka_num": null
    },
    {
        "text": "तत् तु माल्यवतो वाक्यं हितमुक्तं दशाननः ।\nन मर्षयति दुष्टात्मा कालस्य वशमागतः ॥६-३६-१॥",
        "index": 1,
        "shloka_num": 1
    },
    {
        "text": "स बद्ध्वा भ्रुकुटिं वक्त्रे क्रोधस्य वशमागतः ।\nअमर्षात् परिवृत्ताक्षो माल्यवन्तमथाब्रवीत् ॥६-३६-२॥",
        "index": 2,
        "shloka_num": 2
    },
    {
        "text": "हितबुद्ध्या यदहितं वचः परुषमुच्यते ।\nपरपक्षं प्रविश्यैव नैतच्छ्रोत्रगतं मम ॥६-३६-३॥",
        "index": 3,
        "shloka_num": 3
    },
    {
        "text": "मानुषं कृपणं राममेकं शाखामृगाश्रयम् ।\nसमर्थं मन्यसे केन त्यक्तं पित्रा वनाश्रयम् ॥६-३६-४॥",
        "index": 4,
        "shloka_num": 4
    },
    {
        "text": "रक्षसामीश्वरं मां च देवानां च भयंकरम् ।\nहीनं मां मन्यसे केन अहीनं सर्वविक्रमैः ॥६-३६-५॥",
        "index": 5,
        "shloka_num": 5
    },
    {
        "text": "वीरद्वेषेण वा शङ्के पक्षपातेन वा रिपोः ।\nत्वयाहं परुषाण्युक्तो परप्रोत्साहनेन वा ॥६-३६-६॥",
        "index": 6,
        "shloka_num": 6
    },
    {
        "text": "प्रभवन्तं पदस्थं हि परुषं कोऽभिभाषते ।\nपण्डितः शास्त्रतत्त्वज्ञो विना प्रोत्साहनेन वा ॥६-३६-७॥",
        "index": 7,
        "shloka_num": 7
    },
    {
        "text": "आनीय च वनात् सीतां पद्महीनामिव श्रियम् ।\nकिमर्थं प्रतिदास्यामि राघवस्य भयादहम् ॥६-३६-८॥",
        "index": 8,
        "shloka_num": 8
    },
    {
        "text": "वृतं वानरकोटीभिः ससुग्रीवं सलक्ष्मणम् ।\nपश्य कैश्चिदहोभिश्च राघवं निहतं मया ॥६-३६-९॥",
        "index": 9,
        "shloka_num": 9
    },
    {
        "text": "द्वन्द्वे यस्य न तिष्ठन्ति दैवतान्यपि संयुगे ।\nस कस्माद् रावणो युद्धे भयमाहारयिष्यति ॥६-३६-१०॥",
        "index": 10,
        "shloka_num": 10
    },
    {
        "text": "द्विधा भज्येयमप्येवं न नमेयं तु कस्यचित् ।\nएष मे सहजो दोषः स्वभावो दुरतिक्रमः ॥६-३६-११॥",
        "index": 11,
        "shloka_num": 11
    },
    {
        "text": "यदि तावत् समुद्रे तु सेतुर्बद्धो यदृच्छया ।\nरामेण विस्मयः कोऽत्र येन ते भयमागतम् ॥६-३६-१२॥",
        "index": 12,
        "shloka_num": 12
    },
    {
        "text": "स तु तीर्त्वार्णवं रामः सह वानरसेनया ।\nप्रतिजानामि ते सत्यं न जीवन् प्रतियास्यति ॥६-३६-१३॥",
        "index": 13,
        "shloka_num": 13
    },
    {
        "text": "एवं ब्रुवाणं संरब्धं रुष्टं विज्ञाय रावणम् ।\nव्रीडितो माल्यवान् वाक्यं नोत्तरं प्रत्यपद्यत ॥६-३६-१४॥",
        "index": 14,
        "shloka_num": 14
    },
    {
        "text": "जयाशिषा तु राजानं वर्धयित्वा यथोचितम् ।\nमाल्यवानभ्यनुज्ञातो जगाम स्वं निवेशनम् ॥६-३६-१५॥",
        "index": 15,
        "shloka_num": 15
    },
    {
        "text": "रावणस्तु सहामात्यो मन्त्रयित्वा विमृश्य च ।\nलङ्कायास्तु तदा गुप्तिं कारयामास राक्षसः ॥६-३६-१६॥",
        "index": 16,
        "shloka_num": 16
    },
    {
        "text": "व्यादिदेश च पूर्वस्यां प्रहस्तं द्वारि राक्षसम् ।\nदक्षिणस्यां महावीर्यौ महापार्श्वमहोदरौ ॥६-३६-१७॥",
        "index": 17,
        "shloka_num": 17
    },
    {
        "text": "पश्चिमायामथ द्वारि पुत्रमिन्द्रजितं तदा ।\nव्यादिदेश महामायं राक्षसैर्बहुभिर्वृतम् ॥६-३६-१८॥",
        "index": 18,
        "shloka_num": 18
    },
    {
        "text": "उत्तरस्यां पुरद्वारि व्यादिश्य शुकसारणौ ।\nस्वयं चात्र गमिष्यामि मन्त्रिणस्तानुवाच ह ॥६-३६-१९॥",
        "index": 19,
        "shloka_num": 19
    },
    {
        "text": "राक्षसं तु विरूपाक्षं महावीर्यपराक्रमम् ।\nमध्यमेऽस्थापयद् गुल्मे बहुभिः सह राक्षसैः ॥६-३६-२०॥",
        "index": 20,
        "shloka_num": 20
    },
    {
        "text": "एवं विधानं लङ्कायां कृत्वा राक्षसपुंगवः ।\nकृतकृत्यमिवात्मानं मन्यते कालचोदितः ॥६-३६-२१॥",
        "index": 21,
        "shloka_num": 21
    },
    {
        "text": "विसर्जयामास ततः स मन्त्रिणो विधानमाज्ञाप्य पुरस्य पुष्कलम् ।\nजयाशिषा मन्त्रिगणेन पूजितो विवेश सोऽन्तःपुरमृद्धिमन्महत् ॥६-३६-२२॥",
        "index": 22,
        "shloka_num": 22
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे पुरद्वाररक्षा नाम षड्त्रिंशः सर्गः ॥६-३६॥",
        "index": 23,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे द्वन्द्वयुद्धम् नाम त्रिचत्वारिशः सर्गः ॥६-४३॥",
        "index": 0,
        "shloka_num": null
    },
    {
        "text": "युध्यतां तु ततस्तेषां वानराणां महात्मनाम् ।\nरक्षसां सम्बभूवाथ बलरोषः सुदारुणः ॥६-४३-१॥",
        "index": 1,
        "shloka_num": 1
    },
    {
        "text": "ते हयैः काञ्चनापीडैर्गजैश्चाग्निशिखोपमैः ।\nरथैश्चादित्यसङ्काशैः कवचैश्च मनोरमैः ॥६-४३-२॥",
        "index": 2,
        "shloka_num": 2
    },
    {
        "text": "निर्ययू राक्षसा वीरा नादयन्तो दिशो दश ।\nराक्षसा भीमकर्माणो रावणस्य जयैषिणः ॥६-४३-३॥",
        "index": 3,
        "shloka_num": 3
    },
    {
        "text": "वानराणामपि चमूर्बृहती जयमिच्छताम् ।\nअभ्यधावत तां सेनां रक्षसां घोरकर्मणाम् ॥६-४३-४॥",
        "index": 4,
        "shloka_num": 4
    },
    {
        "text": "एतस्मिन्नन्तरे तेषामन्योन्यमभिधावताम् ।\nरक्षसां वानराणां च द्वन्द्वयुद्धमवर्तत ॥६-४३-५॥",
        "index": 5,
        "shloka_num": 5
    },
    {
        "text": "अङ्गदेनेन्द्रजित्सार्धं वालिपुत्रेण राक्षसः ।\nअयुध्यत महातेजास्त्र्यम्बकेण यथान्धकः ॥६-४३-६॥",
        "index": 6,
        "shloka_num": 6
    },
    {
        "text": "प्रजङ्घेन च सम्पातिर्नित्यं दुर्धर्षणो रणे ।\nजम्बुमालिनमारब्धो हनूमानपि वानरः ॥६-४३-७॥",
        "index": 7,
        "shloka_num": 7
    },
    {
        "text": "सङ्गतस्तु महाक्रोधो राक्षसो रावणानुजः ।\nसमरे तीक्ष्णवेगेन शत्रुघ्नेन विभीषणः ॥६-४३-८॥",
        "index": 8,
        "shloka_num": 8
    },
    {
        "text": "तपनेन गजः सार्धं राक्षसेन महाबलः ।\nनिकुम्भेन महातेजा नीलोऽपि समयुध्यत ॥६-४३-९॥",
        "index": 9,
        "shloka_num": 9
    },
    {
        "text": "वानरेन्द्रस्तु सुग्रीवः प्रघसेन सुसङ्गतः ।\nसङ्गतः समरे श्रीमान् विरूपाक्षेण लक्ष्मणः ॥६-४३-१०॥",
        "index": 10,
        "shloka_num": 10
    },
    {
        "text": "अग्निकेतुः सुदुर्धर्षो रश्मिकेतुश्च राक्षसः ।\nसुप्तघ्नो यज्ञकोपश्च रामेण सह सङ्गताः ॥६-४३-११॥",
        "index": 11,
        "shloka_num": 11
    },
    {
        "text": "वज्रमुष्टिश्च मैन्देन द्विविदेनाशनिप्रभः ।\nराक्षसाभ्यां सुघोराभ्यां कपिमुख्यौ समागतौ ॥६-४३-१२॥",
        "index": 12,
        "shloka_num": 12
    },
    {
        "text": "वीरः प्रतपनो घोरो राक्षसो रणदुर्धरः ।\nसमरे तीक्ष्णवेगेन नलेन समयुध्यत ॥६-४३-१३॥",
        "index": 13,
        "shloka_num": 13
    },
    {
        "text": "धर्मस्य पुत्रो बलवान् सुषेण इति विश्रुतः ।\nस विद्युन्मालिना सार्धमयुध्यत महाकपिः ॥६-४३-१४॥",
        "index": 14,
        "shloka_num": 14
    },
    {
        "text": "वानराश्चापरे घोरा राक्षसैरपरैः सह ।\nद्वन्द्वं समीयुः सहसा युद्ध्वा च बहुभिः सह ॥६-४३-१५॥",
        "index": 15,
        "shloka_num": 15
    },
    {
        "text": "तत्रासीत् सुमहद् युद्धं तुमुलं रोमहर्षणम् ।\nरक्षसां वानराणां च वीराणां जयमिच्छताम् ॥६-४३-१६॥",
        "index": 16,
        "shloka_num": 16
    },
    {
        "text": "हरिराक्षसदेहेभ्यः प्रभूताः केशशाद्वलाः ।\nशरीरसङ्घाटवहाः प्रसुस्रुः शोणतापगाः ॥६-४३-१७॥",
        "index": 17,
        "shloka_num": 17
    },
    {
        "text": "आजघानेन्द्रजित् क्रुद्धो वज्रेणेव शतक्रतुः ।\nअङ्गदं गदया वीरं शत्रुसैन्यविदारणम् ॥६-४३-१८॥",
        "index": 18,
        "shloka_num": 18
    },
    {
        "text": "तस्य काञ्चनचित्राङ्गं रथं साश्वं ससारथिम् ।\nजघान गदया श्रीमानङ्गदो वेगवान् हरिः ॥६-४३-१९॥",
        "index": 19,
        "shloka_num": 19
    },
    {
        "text": "सम्पातिस्तु प्रजङ्घेन त्रिभिर्बाणैः समाहतः ।\nनिजघानाश्वकर्णेन प्रजङ्घं रणमूर्धनि ॥६-४३-२०॥",
        "index": 20,
        "shloka_num": 20
    },
    {
        "text": "जम्बुमाली रथस्थस्तु रथशक्त्या महाबलः ।\nबिभेद समरे क्रुद्धो हनूमन्तं स्तनान्तरे ॥६-४३-२१॥",
        "index": 21,
        "shloka_num": 21
    },
    {
        "text": "तस्य तं रथमास्थाय हनूमान् मारुतात्मजः ।\nप्रममाथ तलेनाशु सह तेनैव रक्षसा ॥६-४३-२२॥",
        "index": 22,
        "shloka_num": 22
    },
    {
        "text": "नदन् प्रतपनो घोरो नलं सोऽभ्यनुधावत ।\nनलः प्रतपनस्याशु पातयामास चक्षुषी ॥६-४३-२३॥",
        "index": 23,
        "shloka_num": 23
    },
    {
        "text": "भिन्नगात्रः शरैस्तीक्ष्णैः क्षिप्रहस्तेन रक्षसा ।\nग्रसन्तमिव सैन्यानि प्रघसं वानराधिपः ॥६-४३-२४॥",
        "index": 24,
        "shloka_num": 24
    },
    {
        "text": "सुग्रीवः सप्तपर्णेन निजघान जवेन च ।\nप्रपीड्य शरवर्षेण राक्षसं भीमदर्शनम् ॥६-४३-२५॥",
        "index": 25,
        "shloka_num": 25
    },
    {
        "text": "निजघान विरूपाक्षं शरेणैकेन लक्ष्मणः ।\nअग्निकेतुश्च दुर्धर्षो रश्मिकेतुश्च राक्षसः ।\nसुप्तघ्नो यज्ञकोपश्च रामं निर्बिभिदुः शरैः ॥६-४३-२६॥",
        "index": 26,
        "shloka_num": 26
    },
    {
        "text": "तेषां चतुर्णां रामस्तु शिरांसि समरे शरैः ।\nक्रुद्धश्चतुर्भिश्चिच्छेद घोरैरग्निशिखोपमैः ॥६-४३-२७॥",
        "index": 27,
        "shloka_num": 27
    },
    {
        "text": "वज्रमुष्टिस्तु मैन्देन मुष्टिना निहतो रणे ।\nपपात सरथः साश्वः पुराट्ट इव भूतले ॥६-४३-२८॥",
        "index": 28,
        "shloka_num": 28
    },
    {
        "text": "निकुम्भस्तु रणे नीलं नीलाञ्जनचयप्रभम् ।\nनिर्बिभेद शरैस्तीक्ष्णैः करैर्मेघमिवांशुमान् ॥६-४३-२९॥",
        "index": 29,
        "shloka_num": 29
    },
    {
        "text": "पुनः शरशतेनाथ क्षिप्रहस्तो निशाचरः ।\nबिभेद समरे नीलं निकुम्भः प्रजहास च ॥६-४३-३०॥",
        "index": 30,
        "shloka_num": 30
    },
    {
        "text": "तस्यैव रथचक्रेण नीलो विष्णुरिवाहवे ।\nशिरश्चिच्छेद समरे निकुम्भस्य च सारथेः ॥६-४३-३१॥",
        "index": 31,
        "shloka_num": 31
    },
    {
        "text": "वज्राशनिसमस्पर्शो द्विविदोऽप्यशनिप्रभम् ।\nजघान गिरिशृङ्गेण मिषतां सर्वरक्षसाम् ॥६-४३-३२॥",
        "index": 32,
        "shloka_num": 32
    },
    {
        "text": "द्विविदं वानरेन्द्रं तु द्रुमयोधिनमाहवे ।\nशरैरशनिसङ्काशैः स विव्याधाशनिप्रभः ॥६-४३-३३॥",
        "index": 33,
        "shloka_num": 33
    },
    {
        "text": "स शरैरभिविद्धाङ्गो द्विविदः क्रोधर्मूच्छितः ।\nसालेन सरथं साश्वं निजघानाशनिप्रभम् ॥६-४३-३४॥",
        "index": 34,
        "shloka_num": 34
    },
    {
        "text": "विद्युन्माली रथस्थस्तु शरैः काञ्चनभूषणैः ।\nसुषेणं ताडयामास ननाद च मुहुर्मुहुः ॥६-४३-३५॥",
        "index": 35,
        "shloka_num": 35
    },
    {
        "text": "तं रथस्थमथो दृष्ट्वा सुषेणो वानरोत्तमः ।\nगिरिशृङ्गेण महता रथमाशु न्यपातयत् ॥६-४३-३६॥",
        "index": 36,
        "shloka_num": 36
    },
    {
        "text": "लाघवेन तु संयुक्तो विद्युन्माली निशाचरः ।\nअपक्रम्य रथात् तूर्णं गदापाणिः क्षितौ स्थितः ॥६-४३-३७॥",
        "index": 37,
        "shloka_num": 37
    },
    {
        "text": "ततः क्रोधसमाविष्टः सुषेणो हरिपुङ्गवः ।\nशिलां सुमहतीं गृह्य निशाचरमभिद्रवत् ॥६-४३-३८॥",
        "index": 38,
        "shloka_num": 38
    },
    {
        "text": "तमापतन्तं गदया विद्युन्माली निशाचरः ।\nवक्षस्यभिजघानाशु सुषेणं हरिपुङ्गवम् ॥६-४३-३९॥",
        "index": 39,
        "shloka_num": 39
    },
    {
        "text": "गदाप्रहारं तं घोरमचिन्त्य प्लवगोत्तमः ।\nतां तूष्णीं पातयामास तस्योरसि महामृधे ॥६-४३-४०॥",
        "index": 40,
        "shloka_num": 40
    },
    {
        "text": "शिलाप्रहाराभिहतो विद्युन्माली निशाचरः ।\nनिष्पिष्टहृदयो भूमौ गतासुर्निपपात ह ॥६-४३-४१॥",
        "index": 41,
        "shloka_num": 41
    },
    {
        "text": "एवं तैर्वानरैः शूरैः शूरास्ते रजनीचराः ।\nद्वन्द्वे विमथितास्तत्र दैत्या इव दिवौकसैः ॥६-४३-४२॥",
        "index": 42,
        "shloka_num": 42
    },
    {
        "text": "भल्लैश्चान्यैर्गदाभिश्च शक्तितोमरसायकैः ।\nअपविद्धैश्चापि रथैस्तथा साङ्ग्रामिकैर्हयैः ॥६-४३-४३॥",
        "index": 43,
        "shloka_num": 43
    },
    {
        "text": "निहतैः कुञ्जरैर्मत्तैस्तथा वानरराक्षसैः ।\nचक्राक्षयुगदण्डैश्च भग्नैर्धरणिसंश्रितैः ॥६-४३-४४॥",
        "index": 44,
        "shloka_num": 44
    },
    {
        "text": "बभूवायोधनं घोरं गोमायुगणसेवितम् ।\nकबन्धानि समुत्पेतुर्दिक्षु वानररक्षसाम् ।\nविमर्दे तुमुले तस्मिन् देवासुररणोपमे ॥६-४३-४५॥",
        "index": 45,
        "shloka_num": 45
    },
    {
        "text": "निहन्यमाना हरिपुङ्गवैस्तदा निशाचराः शोणितगन्धमूर्च्छिताः ।\nपुनः सुयुद्धं तरसा समाश्रिता दिवाकरस्यास्तमयाभिकाङ्क्षिणः ॥६-४३-४६॥",
        "index": 46,
        "shloka_num": 46
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वन्द्वयुद्धम् नाम त्रिचत्वारिशः सर्गः ॥६-४३॥",
        "index": 47,
        "shloka_num": null
    }
]
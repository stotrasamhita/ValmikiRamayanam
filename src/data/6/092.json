[
    {
        "text": "अथ श्रीमद्वाल्मीकीयरामायणे युद्धकाण्डे रावणिशस्त्रहतचिकित्सा नाम द्विनवतितमः सर्गः ॥६-९२॥",
        "index": 0,
        "shloka_num": null
    },
    {
        "text": "रुधिरक्लिन्नगात्रस्तु लक्ष्मणः शुभलक्षणः ।\nबभूव हृष्टस्तं हत्वा शत्रुजेतारमाहवे ॥६-९२-१॥",
        "index": 1,
        "shloka_num": 1
    },
    {
        "text": "ततः स जाम्बवन्तं च हनूमन्तं च वीर्यवान् ।\nसन्निपत्य महातेजास्तांश्च सर्वान् वनौकसः ॥६-९२-२॥",
        "index": 2,
        "shloka_num": 2
    },
    {
        "text": "आजगाम ततः शीघ्रं यत्र सुग्रीवराघवौ ।\nविभीषणमवष्टभ्य हनूमन्तं च लक्ष्मणः ॥६-९२-३॥",
        "index": 3,
        "shloka_num": 3
    },
    {
        "text": "ततो राममभिक्रम्य सौमित्रिरभिवाद्य च ।\nतस्थौ भ्रातृसमीपस्थः शक्रस्येन्द्रानुजो यथा ॥६-९२-४॥",
        "index": 4,
        "shloka_num": 4
    },
    {
        "text": "निष्टनन्निव चागत्य राघवाय महात्मने ।\nआचचक्षे तदा वीरो घोरमिन्द्रजितो वधम् ॥६-९२-५॥",
        "index": 5,
        "shloka_num": 5
    },
    {
        "text": "रावणेस्तु शिरश्छिन्नं लक्ष्मणेन महात्मना ।\nन्यवेदयत रामाय तदा हृष्टो विभीषणः ॥६-९२-६॥",
        "index": 6,
        "shloka_num": 6
    },
    {
        "text": "श्रुत्वैव तु महावीर्यो लक्ष्मणेनेन्द्रजिद्वधम् ।\nप्रहर्षमतुलं लेभे वाक्यं चेदमुवाच ह ॥६-९२-७॥",
        "index": 7,
        "shloka_num": 7
    },
    {
        "text": "साधु लक्ष्मण तुष्टोऽस्मि कर्म चासुकरं कृतम् ।\nरावणेर्हि विनाशेन जितमित्युपधारय ॥६-९२-८॥",
        "index": 8,
        "shloka_num": 8
    },
    {
        "text": "स तं शिरस्युपाघ्राय लक्ष्मणं कीर्तिवर्धनम् ।\nलज्जमानं बलात् स्नेहादङ्कमारोप्य वीर्यवान् ॥६-९२-९॥",
        "index": 9,
        "shloka_num": 9
    },
    {
        "text": "उपवेश्य तमुत्सङ्गे परिष्वज्यावपीडितम् ।\nभ्रातरं लक्ष्मणं स्निग्धं पुनः पुनरुदैक्षत ॥६-९२-१०॥",
        "index": 10,
        "shloka_num": 10
    },
    {
        "text": "शल्यसम्पीडितं शस्तं निःश्वसन्तं तु लक्ष्मणम् ।\nरामस्तु दुःखसन्तप्तं तं तु निःश्वासपीडितम् ॥६-९२-११॥",
        "index": 11,
        "shloka_num": 11
    },
    {
        "text": "मूर्ध्नि चैनमुपाघ्राय भूयः संस्पृश्य च त्वरन् ।\nउवाच लक्ष्मणं वाक्यमाश्वास्य पुरुषर्षभः ॥६-९२-१२॥",
        "index": 12,
        "shloka_num": 12
    },
    {
        "text": "कृतं परमकल्याणं कर्म दुष्करकर्मणा ।\nअद्य मन्ये हते पुत्रे रावणं निहतं युधि ॥६-९२-१३॥",
        "index": 13,
        "shloka_num": 13
    },
    {
        "text": "अद्याहं विजयी शत्रौ हते तस्मिन् दुरात्मनि ।\nरावणस्य नृशंसस्य दिष्ट्या वीर त्वया रणे ॥६-९२-१४॥",
        "index": 14,
        "shloka_num": 14
    },
    {
        "text": "छिन्नो हि दक्षिणो बाहुः स हि तस्य व्यपाश्रयः ।\nविभीषणहनूमद्भ्यां कृतं कर्म महद् रणे ॥६-९२-१५॥",
        "index": 15,
        "shloka_num": 15
    },
    {
        "text": "अहोरात्रैस्त्रिभिर्वीरः कथञ्चिद् विनिपातितः ।\nनिरमित्रः कृतोऽस्म्यद्य निर्यास्यति हि रावणः ॥६-९२-१६॥",
        "index": 16,
        "shloka_num": 16
    },
    {
        "text": "बलव्यूहेन महता निर्यास्यति हि रावणः ।\nबलव्यूहेन महता श्रुत्वा पुत्रं निपातितम् ॥६-९२-१७॥",
        "index": 17,
        "shloka_num": 17
    },
    {
        "text": "तं पुत्रवधसन्तप्तं निर्यान्तं राक्षसाधिपम् ।\nबलेनावृत्य महता निहनिष्यामि दुर्जयम् ॥६-९२-१८॥",
        "index": 18,
        "shloka_num": 18
    },
    {
        "text": "त्वया लक्ष्मण नाथेन सीता च पृथिवी च मे ।\nन दुष्प्रापा हते तस्मिन् शक्रजेतरि चाहवे ॥६-९२-१९॥",
        "index": 19,
        "shloka_num": 19
    },
    {
        "text": "स तं भ्रातरमाश्वास्य परिष्वज्य च राघवः ।\nरामः सुषेणं मुदितः समाभाष्येदमब्रवीत् ॥६-९२-२०॥",
        "index": 20,
        "shloka_num": 20
    },
    {
        "text": "विशल्योऽयं महाप्राज्ञ सौमित्रिर्मित्रवत्सलः ।\nयथा भवति सुस्वस्थस्तथा त्वं समुपाचर ॥६-९२-२१॥",
        "index": 21,
        "shloka_num": 21
    },
    {
        "text": "विशल्यः क्रियतां क्षिप्रं सौमित्रिः सविभीषणः ।\nऋक्षवानरसैन्यानां शूराणां द्रुमयोधिनाम् ॥६-९२-२२॥",
        "index": 22,
        "shloka_num": 22
    },
    {
        "text": "ये चाप्यन्येऽत्र युध्यन्ति सशल्या व्रणिनस्तथा ।\nतेऽपि सर्वे प्रयत्नेन क्रियन्ते सुखिनस्त्वया ॥६-९२-२३॥",
        "index": 23,
        "shloka_num": 23
    },
    {
        "text": "एवमुक्तः स रामेण महात्मा हरियूथपः ।\nलक्ष्मणाय ददौ नस्तः सुषेणः परमौषधम् ॥६-९२-२४॥",
        "index": 24,
        "shloka_num": 24
    },
    {
        "text": "स तस्य गन्धमाघ्राय विशल्यः समपद्यत ।\nतदा निर्वेदनश्चैव संरूढव्रण एव च ॥६-९२-२५॥",
        "index": 25,
        "shloka_num": 25
    },
    {
        "text": "विभीषणमुखानां च सुहृदां राघवाज्ञया ।\nसर्ववानरमुख्यानां चिकित्सामकरोत् तदा ॥६-९२-२६॥",
        "index": 26,
        "shloka_num": 26
    },
    {
        "text": "ततः प्रकृतिमापन्नो हृतशल्यो गतक्लमः ।\nसौमित्रिर्मुमुदे तत्र क्षणेन विगतज्वरः ॥६-९२-२७॥",
        "index": 27,
        "shloka_num": 27
    },
    {
        "text": "तदैव रामः प्लवगाधिपस्तथा विभीषणश्चर्क्षपतिश्च वीर्यवान् ।\nअवेक्ष्य सौमित्रिमरोगमुत्थितं मुदा ससैन्याः सुचिरं जहर्षिरे ॥६-९२-२८॥",
        "index": 28,
        "shloka_num": 28
    },
    {
        "text": "अपूजयत् कर्म स लक्ष्मणस्य सुदुष्करं दाशरथिर्महात्मा ।\nबभूव हृष्टो युधि वानरेन्द्रो निशम्य तं शक्रजितं निपातितम् ॥६-९२-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणिशस्त्रहतचिकित्सा नाम द्विनवतितमः सर्गः ॥६-९२॥",
        "index": 30,
        "shloka_num": null
    }
]
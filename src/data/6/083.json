[
    {
        "text": "अथ श्रीमद्वाल्मीकीयरामायणे युद्धकाण्डे रामाश्वासनम् नाम त्र्यशीतितमः सर्गः ॥६-८३॥",
        "index": 0,
        "shloka_num": null
    },
    {
        "text": "राघवश्चापि विपुलं तं राक्षसवनौकसाम् ।\nश्रुत्वा संग्रामनिर्घोषं जाम्बवन्तमुवाच ह ॥६-८३-१॥",
        "index": 1,
        "shloka_num": 1
    },
    {
        "text": "सौम्य नूनं हनुमता कृतं कर्म सुदुष्करम् ।\nश्रूयते च यथा भीमः सुमहानायुधस्वनः ॥६-८३-२॥",
        "index": 2,
        "shloka_num": 2
    },
    {
        "text": "तद् गच्छ कुरु साहाय्यं स्वबलेनाभिसंवृतः ।\nक्षिप्रमृक्षपते तस्य कपिश्रेष्ठस्य युध्यतः ॥६-८३-३॥",
        "index": 3,
        "shloka_num": 3
    },
    {
        "text": "ऋक्षराजस्तथेत्युक्त्वा स्वेनानीकेन संवृतः ।\nआगच्छत् पश्चिमं द्वारं हनूमान् यत्र वानरः ॥६-८३-४॥",
        "index": 4,
        "shloka_num": 4
    },
    {
        "text": "अथायान्तं हनूमन्तं ददर्शर्क्षपतिस्तदा ।\nवानरैः कृतसंग्रामैः श्वसद्भिरभिसंवृतम् ॥६-८३-५॥",
        "index": 5,
        "shloka_num": 5
    },
    {
        "text": "दृष्ट्वा पथि हनूमांश्च तदृक्षबलमुद्यतम् ।\nनीलमेघनिभं भीमं संनिवार्य न्यवर्तत ॥६-८३-६॥",
        "index": 6,
        "shloka_num": 6
    },
    {
        "text": "स तेन सह सैन्येन संनिकर्षं महायशाः ।\nशीघ्रमागम्य रामाय दुःखितो वाक्यमब्रवीत् ॥६-८३-७॥",
        "index": 7,
        "shloka_num": 7
    },
    {
        "text": "समरे युध्यमानानामस्माकं प्रेक्षतां च सः ।\nजघान रुदतीं सीतामिन्द्रजिद् रावणात्मजः ॥६-८३-८॥",
        "index": 8,
        "shloka_num": 8
    },
    {
        "text": "उद्भ्रान्तचित्तस्तां दृष्ट्वा विषण्णोऽहमरिंदम ।\nतदहं भवतो वृत्तं विज्ञापयितुमागतः ॥६-८३-९॥",
        "index": 9,
        "shloka_num": 9
    },
    {
        "text": "तस्य तद् वचनं श्रुत्वा राघवः शोकमूर्च्छितः ।\nनिपपात तदा भूमौ छिन्नमूल इव द्रुमः ॥६-८३-१०॥",
        "index": 10,
        "shloka_num": 10
    },
    {
        "text": "तं भूमौ देवसंकाशं पतितं दृश्य राघवम् ।\nअभिपेतुः समुत्पत्य सर्वतः कपिसत्तमाः ॥६-८३-११॥",
        "index": 11,
        "shloka_num": 11
    },
    {
        "text": "आसिञ्चन् सलिलैश्चैनं पद्मोत्पलसुगन्धिभिः ।\nप्रदहन्तमसंहार्यं सहसाग्निमिवोत्थितम् ॥६-८३-१२॥",
        "index": 12,
        "shloka_num": 12
    },
    {
        "text": "तं लक्ष्मणोऽथ बाहुभ्यां परिष्वज्य सुदुःखितः ।\nउवाच राममस्वस्थं वाक्यं हेत्वर्थसंयुतम् ॥६-८३-१३॥",
        "index": 13,
        "shloka_num": 13
    },
    {
        "text": "शुभे वर्त्मनि तिष्ठन्तं त्वामार्य विजितेन्द्रियम् ।\nअनर्थेभ्यो न शक्नोति त्रातुं धर्मो निरर्थकः ॥६-८३-१४॥",
        "index": 14,
        "shloka_num": 14
    },
    {
        "text": "भूतानां स्थावराणां च जङ्गमानां च दर्शनम् ।\nयथास्ति न तथा धर्मस्तेन नास्तीति मे मतिः ॥६-८३-१५॥",
        "index": 15,
        "shloka_num": 15
    },
    {
        "text": "यथैव स्थावरं व्यक्तं जङ्गमं च तथाविधम् ।\nनायमर्थस्तथा युक्तस्त्वद्विधो न विपद्यते ॥६-८३-१६॥",
        "index": 16,
        "shloka_num": 16
    },
    {
        "text": "यद्यधर्मो भवेद् भूतो रावणो नरकं व्रजेत् ।\nभवांश्च धर्मसंयुक्तो नैव व्यसनमाप्नुयात् ॥६-८३-१७॥",
        "index": 17,
        "shloka_num": 17
    },
    {
        "text": "तस्य च व्यसनाभावाद् व्यसनं चागते त्वयि ।\nधर्मो भवत्यधर्मश्च परस्परविरोधिनौ ॥६-८३-१८॥",
        "index": 18,
        "shloka_num": 18
    },
    {
        "text": "धर्मेणोपलभेद् धर्ममधर्मं चाप्यधर्मतः ।\nयद्यधर्मेण युज्येयुर्येष्वधर्मः प्रतिष्ठितः ॥६-८३-१९॥",
        "index": 19,
        "shloka_num": 19
    },
    {
        "text": "न धर्मेण वियुज्येरन्नाधर्मरुचयो जनाः ।\nधर्मेणाचरतां तेषां तथा धर्मफलं भवेत् ॥६-८३-२०॥",
        "index": 20,
        "shloka_num": 20
    },
    {
        "text": "यस्मादर्था विवर्धन्ते येष्वधर्मः प्रतिष्ठितः ।\nक्लिश्यन्ते धर्मशीलाश्च तस्मादेतौ निरर्थकौ ॥६-८३-२१॥",
        "index": 21,
        "shloka_num": 21
    },
    {
        "text": "वध्यन्ते पापकर्माणो यद्यधर्मेण राघव ।\nवधकर्महतोऽधर्मः स हतः कं वधिष्यति ॥६-८३-२२॥",
        "index": 22,
        "shloka_num": 22
    },
    {
        "text": "अथवा विहितेनायं हन्यते हन्ति चापरम् ।\nविधिः स लिप्यते तेन न स पापेन कर्मणा ॥६-८३-२३॥",
        "index": 23,
        "shloka_num": 23
    },
    {
        "text": "अदृष्टप्रतिकारेण अव्यक्तेनासता सता ।\nकथं शक्यं परं प्राप्तुं धर्मेणारिविकर्षण ॥६-८३-२४॥",
        "index": 24,
        "shloka_num": 24
    },
    {
        "text": "यदि सत् स्यात् सतां मुख्य नासत् स्यात् तव किंचन ।\nत्वया यदीदृशं प्राप्तं तस्मात् तन्नोपपद्यते ॥६-८३-२५॥",
        "index": 25,
        "shloka_num": 25
    },
    {
        "text": "अथवा दुर्बलः क्लीबो बलं धर्मोऽनुवर्तते ।\nदुर्बलो हृतमर्यादो न सेव्य इति मे मतिः ॥६-८३-२६॥",
        "index": 26,
        "shloka_num": 26
    },
    {
        "text": "बलस्य यदि चेद् धर्मो गुणभूतः पराक्रमैः ।\nधर्ममुत्सृज्य वर्तस्व यथा धर्मे तथा बले ॥६-८३-२७॥",
        "index": 27,
        "shloka_num": 27
    },
    {
        "text": "अथ चेत् सत्यवचनं धर्मः किल परंतप ।\nअनृतं त्वय्यकरणे किं न बद्धस्त्वया विना ॥६-८३-२८॥",
        "index": 28,
        "shloka_num": 28
    },
    {
        "text": "यदि धर्मो भवेद् भूत अधर्मो वा परंतप ।\nन स्म हत्वा मुनिं वज्री कुर्यादिज्यां शतक्रतुः ॥६-८३-२९॥",
        "index": 29,
        "shloka_num": 29
    },
    {
        "text": "अधर्मसंश्रितो धर्मो विनाशयति राघव ।\nसर्वमेतद् यथाकामं काकुत्स्थ कुरुते नरः ॥६-८३-३०॥",
        "index": 30,
        "shloka_num": 30
    },
    {
        "text": "मम चेदं मतं तात धर्मोऽयमिति राघव ।\nधर्ममूलं त्वया छिन्नं राज्यमुत्सृजता तदा ॥६-८३-३१॥",
        "index": 31,
        "shloka_num": 31
    },
    {
        "text": "अर्थेभ्योऽथ प्रवृद्धेभ्यः संवृत्तेभ्यस्ततस्ततः ।\nक्रियाः सर्वाः प्रवर्तन्ते पर्वतेभ्य इवापगाः ॥६-८३-३२॥",
        "index": 32,
        "shloka_num": 32
    },
    {
        "text": "अर्थेन हि विमुक्तस्य पुरुषस्याल्पचेतसः ।\nविच्छिद्यन्ते क्रियाः सर्वा ग्रीष्मे कुसरितो यथा ॥६-८३-३३॥",
        "index": 33,
        "shloka_num": 33
    },
    {
        "text": "सोऽयमर्थं परित्यज्य सुखकामः सुखैधितः ।\nपापमाचरते कर्तुं तदा दोषः प्रवर्तते ॥६-८३-३४॥",
        "index": 34,
        "shloka_num": 34
    },
    {
        "text": "यस्यार्थास्तस्य मित्राणि यस्यार्थास्तस्य बान्धवाः ।\nयस्यार्थाः स पुमाँल्लोके यस्यार्थाः स च पण्डितः ॥६-८३-३५॥",
        "index": 35,
        "shloka_num": 35
    },
    {
        "text": "यस्यार्थाः स च विक्रान्तो यस्यार्थाः स च बुद्धिमान् ।\nयस्यार्थाः स महाभागो यस्यार्थाः स गुणाधिकः ॥६-८३-३६॥",
        "index": 36,
        "shloka_num": 36
    },
    {
        "text": "अर्थस्यैते परित्यागे दोषाः प्रव्याहृता मया ।\nराज्यमुत्सृजता धीर येन बुद्धिस्त्वया कृता ॥६-८३-३७॥",
        "index": 37,
        "shloka_num": 37
    },
    {
        "text": "यस्यार्था धर्मकामार्थास्तस्य सर्वं प्रदक्षिणम् ।\nअधनेनार्थकामेन नार्थः शक्यो विचिन्वता ॥६-८३-३८॥",
        "index": 38,
        "shloka_num": 38
    },
    {
        "text": "हर्षः कामश्च दर्पश्च धर्मः क्रोधः शमो दमः ।\nअर्थादेतानि सर्वाणि प्रवर्तन्ते नराधिप ॥६-८३-३९॥",
        "index": 39,
        "shloka_num": 39
    },
    {
        "text": "येषां नश्यत्ययं लोकश्चरतां धर्मचारिणाम् ।\nतेऽर्थास्त्वयि न दृश्यन्ते दुर्दिनेषु यथा ग्रहाः ॥६-८३-४०॥",
        "index": 40,
        "shloka_num": 40
    },
    {
        "text": "त्वयि प्रव्रजिते वीर गुरोश्च वचने स्थिते ।\nरक्षसापहृता भार्या प्राणौः प्रियतरा तव ॥६-८३-४१॥",
        "index": 41,
        "shloka_num": 41
    },
    {
        "text": "तदद्य विपुलं वीर दुःखमिन्द्रजिता कृतम् ।\nकर्मणा व्यपनेष्यामि तस्मादुत्तिष्ठ राघव ॥६-८३-४२॥",
        "index": 42,
        "shloka_num": 42
    },
    {
        "text": "उत्तिष्ठ नरशार्दूल दीर्घबाहो धृतव्रत ।\nकिमात्मानं महात्मानमात्मानं नावबुध्यसे ॥६-८३-४३॥",
        "index": 43,
        "shloka_num": 43
    },
    {
        "text": "अयमनघ तवोदितः प्रियार्थं जनकसुतानिधनं निरीक्ष्य रुष्टः ।\nसरथगजहयां सराक्षसेन्द्रां भृशमिषुभिर्विनिपातयामि लङ्काम् ॥६-८३-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रामाश्वासनम् नाम त्र्यशीतितमः सर्गः ॥६-८३॥",
        "index": 45,
        "shloka_num": null
    }
]
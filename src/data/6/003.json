[
    {
        "text": "अथ श्रीमद्वाल्मीकीयरामायणे युद्धकाण्डे लङ्कादुर्गादिकथनम् नाम तृतीयः सर्गः ॥६-३॥",
        "index": 0,
        "shloka_num": null
    },
    {
        "text": "सुग्रीवस्य वचः श्रुत्वा हेतुमत् परमार्थवत् ।\nप्रतिजग्राह काकुत्स्थो हनूमन्तमथाब्रवीत् ॥६-३-१॥",
        "index": 1,
        "shloka_num": 1
    },
    {
        "text": "तपसा सेतुबन्धेन सागरोच्छोषणेन च ।\nसर्वथापि समर्थोऽस्मि सागरस्यास्य लङ्घने ॥६-३-२॥",
        "index": 2,
        "shloka_num": 2
    },
    {
        "text": "कति दुर्गाणि दुर्गाया लङ्कायास्तद् ब्रवीष्व मे ।\nज्ञातुमिच्छामि तत् सर्वं दर्शनादिव वानर ॥६-३-३॥",
        "index": 3,
        "shloka_num": 3
    },
    {
        "text": "बलस्य परिमाणं च द्वारदुर्गक्रियामपि ।\nगुप्तिकर्म च लङ्काया रक्षसां सदनानि च ॥६-३-४॥",
        "index": 4,
        "shloka_num": 4
    },
    {
        "text": "यथासुखं यथावच्च लङ्कायामसि दृष्टवान् ।\nसर्वमाचक्ष्व तत्त्वेन सर्वथा कुशलो ह्यसि ॥६-३-५॥",
        "index": 5,
        "shloka_num": 5
    },
    {
        "text": "श्रुत्वा रामस्य वचनं हनूमान् मारुतात्मजः ।\nवाक्यं वाक्यविदां श्रेष्ठो रामं पुनरथाब्रवीत् ॥६-३-६॥",
        "index": 6,
        "shloka_num": 6
    },
    {
        "text": "श्रूयतां सर्वमाख्यास्ये दुर्गकर्म विधानतः ।\nगुप्ता पुरी यथा लङ्का रक्षिता च यथा बलैः ॥६-३-७॥",
        "index": 7,
        "shloka_num": 7
    },
    {
        "text": "राक्षसाश्च यथा स्निग्धा रावणस्य च तेजसा ।\nपरां समृद्धिं लङ्कायाः सागरस्य च भीमताम् ॥६-३-८॥",
        "index": 8,
        "shloka_num": 8
    },
    {
        "text": "विभागं च बलौघस्य निर्देशं वाहनस्य च ।\nएवमुक्त्वा कपिश्रेष्ठः कथयामास तत्त्वतः ॥६-३-९॥",
        "index": 9,
        "shloka_num": 9
    },
    {
        "text": "हृष्टप्रमुदिता लङ्का मत्तद्विपसमाकुला ।\nमहती रथसम्पूर्णा रक्षोगणनिषेविता ॥६-३-१०॥",
        "index": 10,
        "shloka_num": 10
    },
    {
        "text": "दृढबद्धकपाटानि महापरिघवन्ति च ।\nचत्वारि विपुलान्यस्या द्वाराणि सुमहान्ति च ॥६-३-११॥",
        "index": 11,
        "shloka_num": 11
    },
    {
        "text": "तत्रेषूपलयन्त्राणि बलवन्ति महान्ति च ।\nआगतं प्रतिसैन्यं तैस्तत्र प्रतिनिवार्यते ॥६-३-१२॥",
        "index": 12,
        "shloka_num": 12
    },
    {
        "text": "द्वारेषु संस्कृता भीमाः कालायसमयाः शिताः ।\nशतशो रचिता वीरैः शतघ्न्यो रक्षसां गणैः ॥६-३-१३॥",
        "index": 13,
        "shloka_num": 13
    },
    {
        "text": "सौवर्णस्तु महांस्तस्याः प्राकारो दुष्प्रधर्षणः ।\nमणिविद्रुमवैदूर्यमुक्ताविरचितान्तरः ॥६-३-१४॥",
        "index": 14,
        "shloka_num": 14
    },
    {
        "text": "सर्वतश्च महाभीमाः शीततोया महाशुभाः ।\nअगाधा ग्राहवत्यश्च परिखा मीनसेविताः ॥६-३-१५॥",
        "index": 15,
        "shloka_num": 15
    },
    {
        "text": "द्वारेषु तासां चत्वारः सङ्क्रमाः परमायताः ।\nयन्त्रैरुपेता बहुभिर्महद्भिर्गृहपङ्क्तिभिः ॥६-३-१६॥",
        "index": 16,
        "shloka_num": 16
    },
    {
        "text": "त्रायन्ते सङ्क्रमास्तत्र परसैन्यागते सति ।\nयन्त्रैस्तैरवकीर्यन्ते परिखासु समन्ततः ॥६-३-१७॥",
        "index": 17,
        "shloka_num": 17
    },
    {
        "text": "एकस्त्वकम्प्यो बलवान् सङ्क्रमः सुमहादृढः ।\nकाञ्चनैर्बहुभिः स्तम्भैर्वेदिकाभिश्च शोभितः ॥६-३-१८॥",
        "index": 18,
        "shloka_num": 18
    },
    {
        "text": "स्वयं प्रकृतिमापन्नो युयुत्सू राम रावणः ।\nउत्थितश्चाप्रमत्तश्च बलानामनुदर्शने ॥६-३-१९॥",
        "index": 19,
        "shloka_num": 19
    },
    {
        "text": "लङ्का पुनर्निरालम्बा देवदुर्गा भयावहा ।\nनादेयं पार्वतं वान्यं कृत्रिमं च चतुर्विधम् ॥६-३-२०॥",
        "index": 20,
        "shloka_num": 20
    },
    {
        "text": "स्थिता पारे समुद्रस्य दूरपारस्य राघव ।\nनौपथश्चापि नास्त्यत्र निरुद्देशश्च सर्वतः ॥६-३-२१॥",
        "index": 21,
        "shloka_num": 21
    },
    {
        "text": "शैलाग्रे रचिता दुर्गा सा पूर्देवपुरोपमा ।\nवाजिवारणसम्पूर्णा लङ्का परमदुर्जया ॥६-३-२२॥",
        "index": 22,
        "shloka_num": 22
    },
    {
        "text": "परिखाश्च शतघ्न्यश्च यन्त्राणि विविधानि च ।\nशोभयन्ति पुरीं लङ्कां रावणस्य दुरात्मनः ॥६-३-२३॥",
        "index": 23,
        "shloka_num": 23
    },
    {
        "text": "अयुतं रक्षसामत्र पूर्वद्वारं समाश्रितम् ।\nशूलहस्ता दुराधर्षाः सर्वे खड्गाग्रयोधिनः ॥६-३-२४॥",
        "index": 24,
        "shloka_num": 24
    },
    {
        "text": "नियुतं रक्षसामत्र दक्षिणद्वारमाश्रितम् ।\nचतुरङ्गेण सैन्येन योधास्तत्राप्यनुत्तमाः ॥६-३-२५॥",
        "index": 25,
        "shloka_num": 25
    },
    {
        "text": "प्रयुतं रक्षसामत्र पश्चिमद्वारमाश्रितम् ।\nचर्मखड्गधराः सर्वे तथा सर्वास्त्रकोविदाः ॥६-३-२६॥",
        "index": 26,
        "shloka_num": 26
    },
    {
        "text": "न्यर्बुदं रक्षसामत्र उत्तरद्वारमाश्रितम् ।\nरथिनश्चाश्ववाहाश्च कुलपुत्राः सुपूजिताः ॥६-३-२७॥",
        "index": 27,
        "shloka_num": 27
    },
    {
        "text": "शतशोऽथ सहस्राणि मध्यमं स्कन्धमाश्रिताः ।\nयातुधाना दुराधर्षाः साग्रकोटिश्च रक्षसाम् ॥६-३-२८॥",
        "index": 28,
        "shloka_num": 28
    },
    {
        "text": "ते मया सङ्क्रमा भग्नाः परिखाश्चावपूरिताः ।\nदग्धा च नगरी लङ्का प्राकाराश्चावसादिताः ।\nबलैकदेशः क्षपितो राक्षसानां महात्मनाम् ॥६-३-२९॥",
        "index": 29,
        "shloka_num": 29
    },
    {
        "text": "येन केन तु मार्गेण तराम वरुणालयम् ।\nहतेति नगरी लङ्का वानरैरुपधार्यताम् ॥६-३-३०॥",
        "index": 30,
        "shloka_num": 30
    },
    {
        "text": "अङ्गदो द्विविदो मैन्दो जाम्बवान् पनसो नलः ।\nनीलः सेनापतिश्चैव बलशेषेण किं तव ॥६-३-३१॥",
        "index": 31,
        "shloka_num": 31
    },
    {
        "text": "प्लवमाना हि गत्वा त्वां रावणस्य महापुरीम् ।\nसपर्वतवनां भित्त्वा सखातां च सतोरणाम् ।\nसप्राकारां सभवनामानयिष्यन्ति राघव ॥६-३-३२॥",
        "index": 32,
        "shloka_num": 32
    },
    {
        "text": "एवमाज्ञापय क्षिप्रं बलानां सर्वसङ्ग्रहम् ।\nमुहूर्तेन तु युक्तेन प्रस्थानमभिरोचय ॥६-३-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे लङ्कादुर्गादिकथनम् नाम तृतीयः सर्गः ॥६-३॥",
        "index": 34,
        "shloka_num": null
    }
]
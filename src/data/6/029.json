[
    {
        "text": "अथ श्रीमद्वाल्मीकीयरामायणे युद्धकाण्डे शार्दूलादिचारप्रेषणम् नाम एकोनत्रिंशः सर्गः ॥६-२९॥",
        "index": 0,
        "shloka_num": null
    },
    {
        "text": "शुकेन तु समादिष्टान् दृष्ट्वा स हरियूथपान् ।\nलक्ष्मणं च महावीर्यं भुजं रामस्य दक्षिणम् ॥६-२९-१॥",
        "index": 1,
        "shloka_num": 1
    },
    {
        "text": "समीपस्थं च रामस्य भ्रातरं च विभीषणम् ।\nसर्ववानरराजं च सुग्रीवं भीमविक्रमम् ॥६-२९-२॥",
        "index": 2,
        "shloka_num": 2
    },
    {
        "text": "अङ्गदं चापि बलिनं वज्रहस्तात्मजात्मजम् ।\nहनूमन्तं च विक्रान्तं जाम्बवन्तं च दुर्जयम् ॥६-२९-३॥",
        "index": 3,
        "shloka_num": 3
    },
    {
        "text": "सुषेणं कुमुदं नीलं नलं च प्लवगर्षभम् ।\nगजं गवाक्षं शरभं मैन्दं च द्विविदं तथा ॥६-२९-४॥",
        "index": 4,
        "shloka_num": 4
    },
    {
        "text": "किञ्चिदाविग्नहृदयो जातक्रोधश्च रावणः ।\nभर्त्सयामास तौ वीरौ कथान्ते शुकसारणौ ॥६-२९-५॥",
        "index": 5,
        "shloka_num": 5
    },
    {
        "text": "अधोमुखौ तौ प्रणतावब्रवीच्छुकसारणौ ।\nरोषगद्गदया वाचा संरब्धं परुषं तथा ॥६-२९-६॥",
        "index": 6,
        "shloka_num": 6
    },
    {
        "text": "न तावत् सदृशं नाम सचिवैरुपजीविभिः ।\nविप्रियं नृपतेर्वक्तुं निग्रहे प्रग्रहे प्रभोः ॥६-२९-७॥",
        "index": 7,
        "shloka_num": 7
    },
    {
        "text": "रिपूणां प्रतिकूलानां युद्धार्थमभिवर्तताम् ।\nउभाभ्यां सदृशं नाम वक्तुमप्रस्तवे स्तवम् ॥६-२९-८॥",
        "index": 8,
        "shloka_num": 8
    },
    {
        "text": "आचार्या गुरवो वृद्धा वृथा वां पर्युपासिताः ।\nसारं यद् राजशास्त्राणामनुजीव्यं न गृह्यते ॥६-२९-९॥",
        "index": 9,
        "shloka_num": 9
    },
    {
        "text": "गृहीतो वा न विज्ञातो भारोऽज्ञानस्य वाह्यते ।\nईदृशैः सचिवैर्युक्तो मूर्खैर्दिष्ट्या धराम्यहम् ॥६-२९-१०॥",
        "index": 10,
        "shloka_num": 10
    },
    {
        "text": "किं नु मृत्योर्भयं नास्ति मां वक्तुं परुषं वचः ।\nयस्य मे शासतो जिह्वा प्रयच्छति शुभाशुभम् ॥६-२९-११॥",
        "index": 11,
        "shloka_num": 11
    },
    {
        "text": "अप्येव दहनं स्पृष्ट्वा वने तिष्ठन्ति पादपाः ।\nराजदण्डपरामृष्टास्तिष्ठन्ते नापराधिनः ॥६-२९-१२॥",
        "index": 12,
        "shloka_num": 12
    },
    {
        "text": "हन्यामहं त्विमौ पापौ शत्रुपक्षप्रशंसिनौ ।\nयदि पूर्वोपकारैर्मे क्रोधो न मृदुतां व्रजेत् ॥६-२९-१३॥",
        "index": 13,
        "shloka_num": 13
    },
    {
        "text": "अपध्वंसत नश्यध्वं सन्निकर्षादितो मम ।\nनहि वां हन्तुमिच्छामि स्मराम्युपकृतानि वाम् ।\nहतावेव कृतघ्नौ द्वौ मयि स्नेहपराङ्मुखौ ॥६-२९-१४॥",
        "index": 14,
        "shloka_num": 14
    },
    {
        "text": "एवमुक्तौ तु सव्रीडौ तौ दृष्ट्वा शुकसारणौ ।\nरावणं जयशब्देन प्रतिनन्द्याभिनिःसृतौ ॥६-२९-१५॥",
        "index": 15,
        "shloka_num": 15
    },
    {
        "text": "अब्रवीच्च दशग्रीवः समीपस्थं महोदरम् ।\nउपस्थापय मे शीघ्रं चारानिति निशाचरः ।\nमहोदरस्तथोक्तस्तु शीघ्रमाज्ञापयच्चरान् ॥६-२९-१६॥",
        "index": 16,
        "shloka_num": 16
    },
    {
        "text": "ततश्चाराः सन्त्वरिताः प्राप्ताः पार्थिवशासनात् ।\nउपस्थिताः प्राञ्जलयो वर्धयित्वा जयाशिषः ॥६-२९-१७॥",
        "index": 17,
        "shloka_num": 17
    },
    {
        "text": "तानब्रवीत् ततो वाक्यं रावणो राक्षसाधिपः ।\nचारान् प्रत्यायिकान् शूरान् धीरान् विगतसाध्वसान् ॥६-२९-१८॥",
        "index": 18,
        "shloka_num": 18
    },
    {
        "text": "इतो गच्छत रामस्य व्यवसायं परीक्षितुम् ।\nमन्त्रेष्वभ्यन्तरा येऽस्य प्रीत्या तेन समागताः ॥६-२९-१९॥",
        "index": 19,
        "shloka_num": 19
    },
    {
        "text": "कथं स्वपिति जागर्ति किमद्य च करिष्यति ।\nविज्ञाय निपुणं सर्वमागन्तव्यमशेषतः ॥६-२९-२०॥",
        "index": 20,
        "shloka_num": 20
    },
    {
        "text": "चारेण विदितः शत्रुः पण्डितैर्वसुधाधिपैः ।\nयुद्धे स्वल्पेन यत्नेन समासाद्य निरस्यते ॥६-२९-२१॥",
        "index": 21,
        "shloka_num": 21
    },
    {
        "text": "चारास्तु ते तथेत्युक्त्वा प्रहृष्टा राक्षसेश्वरम् ।\nशार्दूलमग्रतः कृत्वा ततश्चक्रुः प्रदक्षिणम् ॥६-२९-२२॥",
        "index": 22,
        "shloka_num": 22
    },
    {
        "text": "ततस्तं तु महात्मानं चारा राक्षससत्तमम् ।\nकृत्वा प्रदक्षिणं जग्मुर्यत्र रामः सलक्ष्मणः ॥६-२९-२३॥",
        "index": 23,
        "shloka_num": 23
    },
    {
        "text": "ते सुवेलस्य शैलस्य समीपे रामलक्ष्मणौ ।\nप्रच्छन्ना ददृशुर्गत्वा ससुग्रीवविभीषणौ ॥६-२९-२४॥",
        "index": 24,
        "shloka_num": 24
    },
    {
        "text": "प्रेक्षमाणाश्चमूं तां च बभूवुर्भयविह्वलाः ।\nते तु धर्मात्मना दृष्टा राक्षसेन्द्रेण राक्षसाः ॥६-२९-२५॥",
        "index": 25,
        "shloka_num": 25
    },
    {
        "text": "विभीषणेन तत्रस्था निगृहीता यदृच्छया ।\nशार्दूलो ग्राहितस्त्वेकः पापोऽयमिति राक्षसः ॥६-२९-२६॥",
        "index": 26,
        "shloka_num": 26
    },
    {
        "text": "मोचितः सोऽपि रामेण वध्यमानः प्लवङ्गमैः ।\nआनृशंस्येन रामेण मोचिता राक्षसाः परे ॥६-२९-२७॥",
        "index": 27,
        "shloka_num": 27
    },
    {
        "text": "वानरैरर्दितास्ते तु विक्रान्तैर्लघुविक्रमैः ।\nपुनर्लङ्कामनुप्राप्ताः श्वसन्तो नष्टचेतसः ॥६-२९-२८॥",
        "index": 28,
        "shloka_num": 28
    },
    {
        "text": "ततो दशग्रीवमुपस्थितास्ते चारा बहिर्नित्यचरा निशाचराः ।\nगिरेः सुवेलस्य समीपवासिनं न्यवेदयन् रामबलं महाबलाः ॥६-२९-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे शार्दूलादिचारप्रेषणम् नाम एकोनत्रिंशः सर्गः ॥६-२९॥",
        "index": 30,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे रावणमन्त्रणम् नाम षष्ठः सर्गः ॥६-६॥",
        "index": 0,
        "shloka_num": null
    },
    {
        "text": "लङ्कायां तु कृतं कर्म घोरं दृष्ट्वा भयावहम् ।\nराक्षसेन्द्रो हनुमता शक्रेणेव महात्मना ।\nअब्रवीद् राक्षसान् सर्वान् ह्रिया किंचिदवाङ्मुखः ॥६-६-१॥",
        "index": 1,
        "shloka_num": 1
    },
    {
        "text": "धर्षिता च प्रविष्टा च लङ्का दुष्प्रसहा पुरी ।\nतेन वानरमात्रेण दृष्टा सीता च जानकी ॥६-६-२॥",
        "index": 2,
        "shloka_num": 2
    },
    {
        "text": "प्रासादो धर्षितश्चैत्यः प्रवरा राक्षसा हताः ।\nआविला च पुरी लङ्का सर्वा हनुमता कृता ॥६-६-३॥",
        "index": 3,
        "shloka_num": 3
    },
    {
        "text": "किं करिष्यामि भद्रं वः किं वो युक्तमनन्तरम् ।\nउच्यतां नः समर्थं यत् कृतं च सुकृतं भवेत् ॥६-६-४॥",
        "index": 4,
        "shloka_num": 4
    },
    {
        "text": "मन्त्रमूलं च विजयं प्रवदन्ति मनस्विनः ।\nतस्माद् वै रोचये मन्त्रं रामं प्रति महाबलाः ॥६-६-५॥",
        "index": 5,
        "shloka_num": 5
    },
    {
        "text": "त्रिविधाः पुरुषा लोके उत्तमाधममध्यमाः ।\nतेषां तु समवेतानां गुणदोषौ वदाम्यहम् ॥६-६-६॥",
        "index": 6,
        "shloka_num": 6
    },
    {
        "text": "मन्त्रस्त्रिभिर्हि संयुक्तः समर्थैर्मन्त्रनिर्णये ।\nमित्रैर्वापि समानार्थैर्बान्धवैरपि वाधिकैः ॥६-६-७॥",
        "index": 7,
        "shloka_num": 7
    },
    {
        "text": "सहितो मन्त्रयित्वा यः कर्मारम्भान् प्रवर्तयेत् ।\nदैवे च कुरुते यत्नं तमाहुः पुरुषोत्तमम् ॥६-६-८॥",
        "index": 8,
        "shloka_num": 8
    },
    {
        "text": "एकोऽर्थं विमृशेदेको धर्मे प्रकुरुते मनः ।\nएकः कार्याणि कुरुते तमाहुर्मध्यमं नरम् ॥६-६-९॥",
        "index": 9,
        "shloka_num": 9
    },
    {
        "text": "गुणदोषौ न निश्चित्य त्यक्त्वा दैवव्यपाश्रयम् ।\nकरिष्यामीति यः कार्यमुपेक्षेत् स नराधमः ॥६-६-१०॥",
        "index": 10,
        "shloka_num": 10
    },
    {
        "text": "यथेमे पुरुषा नित्यमुत्तमाधममध्यमाः ।\nएवं मन्त्रोऽपि विज्ञेय उत्तमाधममध्यमः ॥६-६-११॥",
        "index": 11,
        "shloka_num": 11
    },
    {
        "text": "ऐकमत्यमुपागम्य शास्त्रदृष्टेन चक्षुषा ।\nमन्त्रिणो यत्र निरतास्तमाहुर्मन्त्रमुत्तमम् ॥६-६-१२॥",
        "index": 12,
        "shloka_num": 12
    },
    {
        "text": "बह्वीरपि मतीर्गत्वा मन्त्रिणामर्थनिर्णयः ।\nपुनर्यत्रैकतां प्राप्तः स मन्त्रो मध्यमः स्मृतः ॥६-६-१३॥",
        "index": 13,
        "shloka_num": 13
    },
    {
        "text": "अन्योन्यमतिमास्थाय यत्र सम्प्रतिभाष्यते ।\nन चैकमत्ये श्रेयोऽस्ति मन्त्रः सोऽधम उच्यते ॥६-६-१४॥",
        "index": 14,
        "shloka_num": 14
    },
    {
        "text": "तस्मात् सुमन्त्रितं साधु भवन्तो मतिसत्तमाः ।\nकार्यं सम्प्रतिपद्यन्तमेतत् कृत्यं मतं मम ॥६-६-१५॥",
        "index": 15,
        "shloka_num": 15
    },
    {
        "text": "वानराणां हि धीराणां सहस्रैः परिवारितः ।\nरामोऽभ्येति पुरीं लङ्कामस्माकमुपरोधकः ॥६-६-१६॥",
        "index": 16,
        "shloka_num": 16
    },
    {
        "text": "तरिष्यति च सुव्यक्तं राघवः सागरं सुखम् ।\nतरसा युक्तरूपेण सानुजः सबलानुगः ॥६-६-१७॥",
        "index": 17,
        "shloka_num": 17
    },
    {
        "text": "समुद्रमुच्छोषयति वीर्येणान्यत्करोति वा ।\nतस्मिन्नेवंविधे कार्ये विरुद्धे वानरैः सह ।\nहितं पुरे च सैन्ये च सर्वं सम्मन्त्र्यतां मम ॥६-६-१८॥",
        "index": 18,
        "shloka_num": 18
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणमन्त्रणम् नाम षष्ठः सर्गः ॥६-६॥",
        "index": 19,
        "shloka_num": null
    }
]
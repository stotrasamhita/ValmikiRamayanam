[
    {
        "text": "अथ श्रीमद्वाल्मीकीयरामायणे युद्धकाण्डे मायासीतावधः नाम एकाशीतितमः सर्गः ॥६-८१॥",
        "index": 0,
        "shloka_num": null
    },
    {
        "text": "विज्ञाय तु मनस्तस्य राघवस्य महात्मनः ।\nस निवृत्याहवात् तस्मात् प्रविवेश पुरं ततः ॥६-८१-१॥",
        "index": 1,
        "shloka_num": 1
    },
    {
        "text": "सोऽनुस्मृत्य वधं तेषां राक्षसानां तरस्विनाम् ।\nक्रोधताम्रेक्षणः शूरो निर्जगामाथ रावणिः ॥६-८१-२॥",
        "index": 2,
        "shloka_num": 2
    },
    {
        "text": "स पश्चिमेन द्वारेण निर्ययौ राक्षसैर्वृतः ।\nइन्द्रजित् सुमहावीर्यः पौलस्त्यो देवकण्टकः ॥६-८१-३॥",
        "index": 3,
        "shloka_num": 3
    },
    {
        "text": "इन्द्रजित्तु ततो दृष्ट्वा भ्रातरौ रामलक्ष्मणौ ।\nरणायाभ्युुद्यतौ वीरौ मायां प्रादुष्करोत् तदा ॥६-८१-४॥",
        "index": 4,
        "shloka_num": 4
    },
    {
        "text": "इन्द्रजित्तु रथे स्थाप्य सीतां मायामयीं तदा ।\nबलेन महतावृत्य तस्या वधमरोचयत् ॥६-८१-५॥",
        "index": 5,
        "shloka_num": 5
    },
    {
        "text": "मोहनार्थं तु सर्वेषां बुद्धिं कृत्वा सुदुर्मतिः ।\nहन्तुं सीतां व्यवसितो वानराभिमुखो ययौ ॥६-८१-६॥",
        "index": 6,
        "shloka_num": 6
    },
    {
        "text": "तं दृष्ट्वा त्वभिनिर्यान्तं सर्वे ते काननौकसः ।\nउत्पेतुरभिसङ्क्रुद्धाः शिलाहस्ता युयुत्सवः ॥६-८१-७॥",
        "index": 7,
        "shloka_num": 7
    },
    {
        "text": "हनूमान् पुरतस्तेषां जगाम कपिकुञ्जरः ।\nप्रगृह्य सुमहच्छृङ्गं पर्वतस्य दुरासदम् ॥६-८१-८॥",
        "index": 8,
        "shloka_num": 8
    },
    {
        "text": "स ददर्श हतानन्दां सीतामिन्द्रजितो रथे ।\nएकवेणीधरां दीनामुपवासकृशाननाम् ॥६-८१-९॥",
        "index": 9,
        "shloka_num": 9
    },
    {
        "text": "परिक्लिष्टैकवसनाममृजां राघवप्रियाम् ।\nरजोमलाभ्यामालिप्तैः सर्वगात्रैर्वरस्त्रियम् ॥६-८१-१०॥",
        "index": 10,
        "shloka_num": 10
    },
    {
        "text": "तां निरीक्ष्य मुहूर्तं तु मैथिलीमध्यवस्य च ।\nबभूवाचिरदृष्टा हि तेन सा जनकात्मजा ॥६-८१-११॥",
        "index": 11,
        "shloka_num": 11
    },
    {
        "text": "अब्रवीत् तां तु शोकार्तां निरानन्दां तपस्विनीम् ।\nदृष्ट्वा रथस्थितां दीनां राक्षसेन्द्रसुतश्रिताम् ॥६-८१-१२॥",
        "index": 12,
        "shloka_num": 12
    },
    {
        "text": "किं समर्थितमस्येति चिन्तयन् स महाकपिः ।\nसह तैर्वानरश्रेष्ठैरभ्यधावत रावणिम् ॥६-८१-१३॥",
        "index": 13,
        "shloka_num": 13
    },
    {
        "text": "तद् वानरबलं दृष्ट्वा रावणिः क्रोधमूर्च्छितः ।\nकृत्वा विकोशं निस्त्रिंशं मूर्ध्नि सीतामकर्षयत् ॥६-८१-१४॥",
        "index": 14,
        "shloka_num": 14
    },
    {
        "text": "तां स्त्रियं पश्यतां तेषां ताडयामास राक्षसः ।\nक्रोशन्तीं राम रामेति मायया योजितां रथे ॥६-८१-१५॥",
        "index": 15,
        "shloka_num": 15
    },
    {
        "text": "गृहीतमूर्धजां दृष्ट्वा हनूमान् दैन्यमागतः ।\nदुःखजं वारि नेत्राभ्यामुत्सृजन् मारुतात्मजः ॥६-८१-१६॥",
        "index": 16,
        "shloka_num": 16
    },
    {
        "text": "तां दृष्ट्वा चारुसर्वाङ्गीं रामस्य महिषीं प्रियाम् ।\nअब्रवीत् परुषं वाक्यं क्रोधाद् रक्षोधिपात्मजम् ॥६-८१-१७॥",
        "index": 17,
        "shloka_num": 17
    },
    {
        "text": "दुरात्मन्नात्मनाशाय केशपक्षे परामृशः ।\nब्रह्मर्षीणां कुले जातो राक्षसीं योनिमाश्रितः ॥६-८१-१८॥",
        "index": 18,
        "shloka_num": 18
    },
    {
        "text": "धिक् त्वां पापसमाचारं यस्य ते मतिरीदृशी ।\nनृशंसानार्य दुर्वृत्त क्षुद्र पापपराक्रम ।\nअनार्यस्येदृशं कर्म घृणा ते नास्ति निर्घृण ॥६-८१-१९॥",
        "index": 19,
        "shloka_num": 19
    },
    {
        "text": "च्युता गृहाच्च राज्याच्च रामहस्ताच्च मैथिली ।\nकिं तवैषापराद्धा हि यदेनां हंसि निर्दय ॥६-८१-२०॥",
        "index": 20,
        "shloka_num": 20
    },
    {
        "text": "सीतां हत्वा तु न चिरं जीविष्यसि कथञ्चन ।\nवधार्ह कर्मणा तेन मम हस्तगतो ह्यसि ॥६-८१-२१॥",
        "index": 21,
        "shloka_num": 21
    },
    {
        "text": "ये च स्त्रीघातिनां लोका लोकवध्यैश्च कुत्सिताः ।\nइह जीवितमुत्सृज्य प्रेत्य तान् प्रति लप्स्यसे ॥६-८१-२२॥",
        "index": 22,
        "shloka_num": 22
    },
    {
        "text": "इति ब्रुवाणो हनुमान् सायुधैर्हरिभिर्वृतः ।\nअभ्यधावत् सुसङ्क्रुद्धो राक्षसेन्द्रसुतं प्रति ॥६-८१-२३॥",
        "index": 23,
        "shloka_num": 23
    },
    {
        "text": "आपतन्तं महावीर्यं तदनीकं वनौकसाम् ।\nरक्षसां भीमकोपानामनीकेन न्यवारयत् ॥६-८१-२४॥",
        "index": 24,
        "shloka_num": 24
    },
    {
        "text": "स तां बाणसहस्रेण विक्षोभ्य हरिवाहिनीम् ।\nहनूमन्तं हरिश्रेष्ठमिन्द्रजित् प्रत्युवाच ह ॥६-८१-२५॥",
        "index": 25,
        "shloka_num": 25
    },
    {
        "text": "सुग्रीवस्त्वं च रामश्च यन्निमित्तमिहागताः ।\nतां वधिष्यामि वैदेहीमद्यैव तव पश्यतः ॥६-८१-२६॥",
        "index": 26,
        "shloka_num": 26
    },
    {
        "text": "इमां हत्वा ततो रामं लक्ष्मणं त्वां च वानर ।\nसुग्रीवं च वधिष्यामि तं चानार्यं विभीषणम् ॥६-८१-२७॥",
        "index": 27,
        "shloka_num": 27
    },
    {
        "text": "न हन्तव्याः स्त्रियश्चेति यद् ब्रवीषि प्लवङ्गम ।\nपीडाकरममित्राणां यच्च कर्तव्यमेव तत् ॥६-८१-२८॥",
        "index": 28,
        "shloka_num": 28
    },
    {
        "text": "तमेवमुक्त्वा रुदतीं सीतां मायामयीं च ताम् ।\nशितधारेण खड्गेन निजघानेन्द्रजित् स्वयम् ॥६-८१-२९॥",
        "index": 29,
        "shloka_num": 29
    },
    {
        "text": "यज्ञोपवीतमार्गेण छिन्ना तेन तपस्विनी ।\nसा पृथिव्यां पृथुश्रोणी पपात प्रियदर्शना ॥६-८१-३०॥",
        "index": 30,
        "shloka_num": 30
    },
    {
        "text": "तामिन्द्रजित् स्त्रियं हत्वा हनूमन्तमुवाच ह ।\nमया रामस्य पश्येमां प्रियां शस्त्रनिषूदिताम् ।\nएषा विशस्ता वैदेही निष्फलो वः परिश्रमः ॥६-८१-३१॥",
        "index": 31,
        "shloka_num": 31
    },
    {
        "text": "ततः खड्गेन महता हत्वा तामिन्द्रजित्स्वयम् ।\nहृष्टः स रथमास्थाय ननाद च महास्वनम् ॥६-८१-३२॥",
        "index": 32,
        "shloka_num": 32
    },
    {
        "text": "वानराः शुश्रुवुः शब्दमदूरे प्रत्यवस्थिताः ।\nव्यादितास्यस्य नदतस्तद्दुर्गं संश्रितस्य तु ॥६-८१-३३॥",
        "index": 33,
        "shloka_num": 33
    },
    {
        "text": "तथा तु सीतां विनिहत्य दुर्मतिः प्रहृष्टचेताः स बभूव रावणिः ।\nतं हृष्टरूपं समुदीक्ष्य वानरा विषण्णरूपाः समभिप्रदुद्रुवुः ॥६-८१-३४॥",
        "index": 34,
        "shloka_num": 34
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे मायासीतावधः नाम एकाशीतितमः सर्गः ॥६-८१॥",
        "index": 35,
        "shloka_num": null
    }
]
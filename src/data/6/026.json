[
    {
        "text": "अथ श्रीमद्वाल्मीकीयरामायणे युद्धकाण्डे कपिबलावेक्षणम् नाम षड्विंशः सर्गः ॥६-२६॥",
        "index": 0,
        "shloka_num": null
    },
    {
        "text": "तद्वचः सत्यमक्लीबं सारणेनाभिभाषितम् ।\nनिशम्य रावणो राजा प्रत्यभाषत सारणम् ॥६-२६-१॥",
        "index": 1,
        "shloka_num": 1
    },
    {
        "text": "यदि मामभियुञ्जीरन् देवगन्धर्वदानवाः ।\nनैव सीतामहं दद्यां सर्वलोकभयादपि ॥६-२६-२॥",
        "index": 2,
        "shloka_num": 2
    },
    {
        "text": "त्वं तु सौम्य परित्रस्तो हरिभिः पीडितो भृशम् ।\nप्रतिप्रदानमद्यैव सीतायाः साधु मन्यसे ॥६-२६-३॥",
        "index": 3,
        "shloka_num": 3
    },
    {
        "text": "को हि नाम सपत्नो मां समरे जेतुमर्हति ।\nइत्युक्त्वा परुषं वाक्यं रावणो राक्षसाधिपः ॥६-२६-४॥",
        "index": 4,
        "shloka_num": 4
    },
    {
        "text": "आरुरोह ततः श्रीमान् प्रासादं हिमपाण्डुरम् ।\nबहुतालसमुत्सेधं रावणोऽथ दिदृक्षया ॥६-२६-५॥",
        "index": 5,
        "shloka_num": 5
    },
    {
        "text": "ताभ्यां चराभ्यां सहितो रावणः क्रोधमूर्च्छितः ।\nपश्यमानः समुद्रं तं पर्वतांश्च वनानि च ॥६-२६-६॥",
        "index": 6,
        "shloka_num": 6
    },
    {
        "text": "ददर्श पृथिवीदेशं सुसम्पूर्णं प्लवङ्गमैः ।\nतदपारमसह्यं च वानराणां महाबलम् ॥६-२६-७॥",
        "index": 7,
        "shloka_num": 7
    },
    {
        "text": "आलोक्य रावणो राजा परिपप्रच्छ सारणम् ।\nएषां के वानरा मुख्याः के शूराः के महाबलाः ॥६-२६-८॥",
        "index": 8,
        "shloka_num": 8
    },
    {
        "text": "के पूर्वमभिवर्तन्ते महोत्साहाः समन्ततः ।\nकेषां शृणोति सुग्रीवः के वा यूथपयूथपाः ॥६-२६-९॥",
        "index": 9,
        "shloka_num": 9
    },
    {
        "text": "सारणाचक्ष्व मे सर्वं किम्प्रभावाः प्लवङ्गमाः ।\nसारणो राक्षसेन्द्रस्य वचनं परिपृच्छतः ॥६-२६-१०॥",
        "index": 10,
        "shloka_num": 10
    },
    {
        "text": "आबभाषेऽथ मुख्यज्ञो मुख्यांस्तत्र वनौकसः ।\nएष योऽभिमुखो लङ्कां नर्दंस्तिष्ठति वानरः ॥६-२६-११॥",
        "index": 11,
        "shloka_num": 11
    },
    {
        "text": "यूथपानां सहस्राणां शतेन परिवारितः ।\nयस्य घोषेण महता सप्राकारा सतोरणा ॥६-२६-१२॥",
        "index": 12,
        "shloka_num": 12
    },
    {
        "text": "लङ्का प्रतिहता सर्वा सशैलवनकानना ।\nसर्वशाखामृगेन्द्रस्य सुग्रीवस्य महात्मनः ॥६-२६-१३॥",
        "index": 13,
        "shloka_num": 13
    },
    {
        "text": "बलाग्रे तिष्ठते वीरो नीलो नामैष यूथपः ।\nबाहू प्रगृह्य यः पद्भ्यां महीं गच्छति वीर्यवान् ॥६-२६-१४॥",
        "index": 14,
        "shloka_num": 14
    },
    {
        "text": "लङ्कामभिमुखः कोपादभीक्ष्णं च विजृम्भते ।\nगिरिशृङ्गप्रतीकाशः पद्मकिञ्जल्कसन्निभः ॥६-२६-१५॥",
        "index": 15,
        "shloka_num": 15
    },
    {
        "text": "स्फोटयत्यतिसंरब्धो लाङ्गूलं च पुनः पुनः ।\nयस्य लाङ्गूलशब्देन स्वनन्ति प्रदिशो दश ॥६-२६-१६॥",
        "index": 16,
        "shloka_num": 16
    },
    {
        "text": "एष वानरराजेन सुग्रीवेणाभिषेचितः ।\nयुवराजोऽङ्गदो नाम त्वामाह्वयति संयुगे ॥६-२६-१७॥",
        "index": 17,
        "shloka_num": 17
    },
    {
        "text": "वालिनः सदृशः पुत्रः सुग्रीवस्य सदा प्रियः ।\nराघवार्थे पराक्रान्तः शक्रार्थे वरुणो यथा ॥६-२६-१८॥",
        "index": 18,
        "shloka_num": 18
    },
    {
        "text": "एतस्य सा मतिः सर्वा यद् दृष्टा जनकात्मजा ।\nहनूमता वेगवता राघवस्य हितैषिणा ॥६-२६-१९॥",
        "index": 19,
        "shloka_num": 19
    },
    {
        "text": "बहूनि वानरेन्द्राणामेष यूथानि वीर्यवान् ।\nपरिगृह्याभियाति त्वां स्वेनानीकेन मर्दितुम् ॥६-२६-२०॥",
        "index": 20,
        "shloka_num": 20
    },
    {
        "text": "अनुवालिसुतस्यापि बलेन महता वृतः ।\nवीरस्तिष्ठति सङ्ग्रामे सेतुहेतुरयं नलः ॥६-२६-२१॥",
        "index": 21,
        "shloka_num": 21
    },
    {
        "text": "ये तु विष्टभ्य गात्राणि क्ष्वेडयन्ति नदन्ति च ।\nउत्थाय च विजृम्भन्ते क्रोधेन हरिपुङ्गवाः ॥६-२६-२२॥",
        "index": 22,
        "shloka_num": 22
    },
    {
        "text": "एते दुष्प्रसहा घोराश्चण्डाश्चण्डपराक्रमाः ।\nअष्टौ शतसहस्राणि दशकोटिशतानि च ।\nय एनमनुगच्छन्ति वीराश्चन्दनवासिनः ॥६-२६-२३॥",
        "index": 23,
        "shloka_num": 23
    },
    {
        "text": "एषैवाशंसते लङ्कां स्वेनानीकेन मर्दितुम् ।\nश्वेतो रजतसङ्काशश्चपलो भीमविक्रमः ॥६-२६-२४॥",
        "index": 24,
        "shloka_num": 24
    },
    {
        "text": "बुद्धिमान् वानरः शूरस्त्रिषु लोकेषु विश्रुतः ।\nतूर्णं सुग्रीवमागम्य पुनर्गच्छति वानरः ॥६-२६-२५॥",
        "index": 25,
        "shloka_num": 25
    },
    {
        "text": "विभजन् वानरीं सेनामनीकानि प्रहर्षयन् ।\nयः पुरा गोमतीतीरे रम्यं पर्येति पर्वतम् ॥६-२६-२६॥",
        "index": 26,
        "shloka_num": 26
    },
    {
        "text": "नाम्ना संरोचनो नाम नानानगयुतो गिरिः ।\nतत्र राज्यं प्रशास्त्येष कुमुदो नाम यूथपः ॥६-२६-२७॥",
        "index": 27,
        "shloka_num": 27
    },
    {
        "text": "योऽसौ शतसहस्राणि सहर्षं परिकर्षति ।\nयस्य वाला बहुव्यामा दीर्घलाङ्गूलमाश्रिताः ॥६-२६-२८॥",
        "index": 28,
        "shloka_num": 28
    },
    {
        "text": "ताम्राः पीताः सिताः श्वेताः प्रकीर्णा घोरदर्शनाः ।\nअदीनो वानरश्चण्डः सङ्ग्राममभिकाङ्क्षति ।\nएषोऽप्याशंसते लङ्कां स्वेनानीकेन मर्दितुम् ॥६-२६-२९॥",
        "index": 29,
        "shloka_num": 29
    },
    {
        "text": "यस्त्वेष सिंहसङ्काशः कपिलो दीर्घकेसरः ।\nनिभृतः प्रेक्षते लङ्कां दिधक्षन्निव चक्षुषा ॥६-२६-३०॥",
        "index": 30,
        "shloka_num": 30
    },
    {
        "text": "विन्ध्यं कृष्णगिरिं सह्यं पर्वतं च सुदर्शनम् ।\nराजन् सततमध्यास्ते स रम्भो नाम यूथपः ।\nशतं शतसहस्राणां त्रिंशच्च हरिपुङ्गवाः ॥६-२६-३१॥",
        "index": 31,
        "shloka_num": 31
    },
    {
        "text": "यं यान्तं वानरा घोराश्चण्डाश्चण्डपराक्रमाः ।\nपरिवार्यानुगच्छन्ति लङ्कां मर्दितुमोजसा ॥६-२६-३२॥",
        "index": 32,
        "shloka_num": 32
    },
    {
        "text": "यस्तु कर्णौ विवृणुते जृम्भते च पुनः पुनः ।\nन तु संविजते मृत्योर्न च सेनां प्रधावति ॥६-२६-३३॥",
        "index": 33,
        "shloka_num": 33
    },
    {
        "text": "प्रकम्पते च रोषेण तिर्यक् च पुनरीक्षते ।\nपश्य लाङ्गूलविक्षेपं क्ष्वेडत्येष महाबलः ॥६-२६-३४॥",
        "index": 34,
        "shloka_num": 34
    },
    {
        "text": "महाजवो वीतभयो रम्यं साल्वेयपर्वतम् ।\nराजन् सततमध्यास्ते शरभो नाम यूथपः ॥६-२६-३५॥",
        "index": 35,
        "shloka_num": 35
    },
    {
        "text": "एतस्य बलिनः सर्वे विहारा नाम यूथपाः ।\nराजन् शतसहस्राणि चत्वारिंशत्तथैव च ॥६-२६-३६॥",
        "index": 36,
        "shloka_num": 36
    },
    {
        "text": "यस्तु मेघ इवाकाशं महानावृत्य तिष्ठति ।\nमध्ये वानरवीराणां सुराणामिव वासवः ॥६-२६-३७॥",
        "index": 37,
        "shloka_num": 37
    },
    {
        "text": "भेरीणामिव सन्नादो यस्यैष श्रूयते महान् ।\nघोषः शाखामृगेन्द्राणां सङ्ग्राममभिकाङ्क्षताम् ॥६-२६-३८॥",
        "index": 38,
        "shloka_num": 38
    },
    {
        "text": "एष पर्वतमध्यास्ते पारियात्रमनुत्तमम् ।\nयुद्धे दुष्प्रसहो नित्यं पनसो नाम यूथपः ॥६-२६-३९॥",
        "index": 39,
        "shloka_num": 39
    },
    {
        "text": "एनं शतसहस्राणां शतार्धं पर्युपासते ।\nयूथपा यूथपश्रेष्ठं येषां यूथानि भागशः ॥६-२६-४०॥",
        "index": 40,
        "shloka_num": 40
    },
    {
        "text": "यस्तु भीमां प्रवल्गन्तीं चमूं तिष्ठति शोभयन् ।\nस्थितां तीरे समुद्रस्य द्वितीय इव सागरः ॥६-२६-४१॥",
        "index": 41,
        "shloka_num": 41
    },
    {
        "text": "एष दर्दुरसङ्काशो विनतो नाम यूथपः ।\nपिबंश्चरति यो वेणां नदीनामुत्तमां नदीम् ॥६-२६-४२॥",
        "index": 42,
        "shloka_num": 42
    },
    {
        "text": "षष्टिः शतसहस्राणि बलमस्य प्लवङ्गमाः ।\nत्वामाह्वयति युद्धाय क्रोधनो नाम वानरः ॥६-२६-४३॥",
        "index": 43,
        "shloka_num": 43
    },
    {
        "text": "विक्रान्ता बलवन्तश्च यथा यूथानि भागशः ।\nयस्तु गैरिकवर्णाभं वपुः पुष्यति वानरः ॥६-२६-४४॥",
        "index": 44,
        "shloka_num": 44
    },
    {
        "text": "अवमत्य सदा सर्वान् वानरान् बलदर्पितः ।\nगवयो नाम तेजस्वी त्वां क्रोधादभिवर्तते ॥६-२६-४५॥",
        "index": 45,
        "shloka_num": 45
    },
    {
        "text": "एनं शतसहस्राणि सप्ततिः पर्युपासते ।\nएषैवाशंसते लङ्कां स्वेनानीकेन मर्दितुम् ॥६-२६-४६॥",
        "index": 46,
        "shloka_num": 46
    },
    {
        "text": "एते दुष्प्रसहा वीरा येषां सङ्ख्या न विद्यते ।\nयूथपा यूथपश्रेष्ठास्तेषां यूथानि भागशः ॥६-२६-४७॥",
        "index": 47,
        "shloka_num": 47
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कपिबलावेक्षणम् नाम षड्विंशः सर्गः ॥६-२६॥",
        "index": 48,
        "shloka_num": null
    }
]
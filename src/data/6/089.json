[
    {
        "text": "अथ श्रीमद्वाल्मीकीयरामायणे युद्धकाण्डे सौमित्रिसंधुक्षणम् नाम एकोननवतितमः सर्गः ॥६-८९॥",
        "index": 0,
        "shloka_num": null
    },
    {
        "text": "ततः शरान् दाशरथिः संधायामित्रकर्षणः ।\nससर्ज राक्षसेन्द्राय क्रुद्धः सर्प इव श्वसन् ॥६-८९-१॥",
        "index": 1,
        "shloka_num": 1
    },
    {
        "text": "तस्य ज्यातलनिर्घोषं स श्रुत्वा राक्षसाधिपः ।\nविवर्णवदनो भूत्वा लक्ष्मणं समुदैक्षत ॥६-८९-२॥",
        "index": 2,
        "shloka_num": 2
    },
    {
        "text": "विवर्णवदनं दृष्ट्वा राक्षसं रावणात्मजम् ।\nसौमित्रिं युद्धसंयुक्तं प्रत्युवाच विभीषणः ॥६-८९-३॥",
        "index": 3,
        "shloka_num": 3
    },
    {
        "text": "निमित्तान्युपपश्यामि यान्यस्मिन् रावणात्मजे ।\nत्वर तेन महाबाहो भग्न एष न संशयः ॥६-८९-४॥",
        "index": 4,
        "shloka_num": 4
    },
    {
        "text": "ततः संधाय सौमित्रिः शरानाशीविषोपमान् ।\nमुमोच विशिखांस्तस्मिन् सर्पानिव विषोल्बणान् ॥६-८९-५॥",
        "index": 5,
        "shloka_num": 5
    },
    {
        "text": "शक्राशनिसमस्पर्शैर्लक्ष्मणेनाहतः शरैः ।\nमुहूर्तमभवन्मूढः सर्वसंक्षुभितेन्द्रियः ॥६-८९-६॥",
        "index": 6,
        "shloka_num": 6
    },
    {
        "text": "उपलभ्य मुहूर्तेन संज्ञां प्रत्यागतेन्द्रियः ।\nददर्शावस्थितं वीरमाजौ दशरथात्मजम् ।\nसोऽभिचक्राम सौमित्रिं रोषात् संरक्तलोचनः ॥६-८९-७॥",
        "index": 7,
        "shloka_num": 7
    },
    {
        "text": "अब्रवीच्चैनमासाद्य पुनः स परुषं वचः ।\nकिं न स्मरसि तद् युद्धे प्रथमे मत्पराक्रमम् ।\nनिबद्धस्त्वं सह भ्रात्रा यदा युधि विचेष्टसे ॥६-८९-८॥",
        "index": 8,
        "shloka_num": 8
    },
    {
        "text": "युवां खलु महायुद्धे वज्राशनिसमैः शरैः ।\nशायितौ प्रथमं भूमौ विसंज्ञौ सपुरःसरौ ॥६-८९-९॥",
        "index": 9,
        "shloka_num": 9
    },
    {
        "text": "स्मृतिर्वा नास्ति ते मन्ये व्यक्तं वा यमसादनम् ।\nगन्तुमिच्छसि यन्मां त्वमाधर्षयितुमिच्छसि ॥६-८९-१०॥",
        "index": 10,
        "shloka_num": 10
    },
    {
        "text": "यदि ते प्रथमे युद्धे न दृष्टो मत्पराक्रमः ।\nअद्य त्वां दर्शयिष्यामि तिष्ठेदानीं व्यवस्थितः ॥६-८९-११॥",
        "index": 11,
        "shloka_num": 11
    },
    {
        "text": "इत्युक्त्वा सप्तभिर्बाणैरभिविव्याध लक्ष्मणम् ।\nदशभिस्तु हनूमन्तं तीक्ष्णधारैः शरोत्तमैः ॥६-८९-१२॥",
        "index": 12,
        "shloka_num": 12
    },
    {
        "text": "ततः शरशतेनैव सुप्रयुक्तेन वीर्यवान् ।\nक्रोधाद् द्विगुणसंरब्धो निर्बिभेद विभीषणम् ॥६-८९-१३॥",
        "index": 13,
        "shloka_num": 13
    },
    {
        "text": "तद् दृष्ट्वेन्द्रजिता कर्म कृतं रामानुजस्तदा ।\nअचिन्तयित्वा प्रहसन्नैतत् किंचिदिति ब्रुवन् ॥६-८९-१४॥",
        "index": 14,
        "shloka_num": 14
    },
    {
        "text": "मुमोच च शरान् घोरान् संगृह्य नरपुंगवः ।\nअभीतवदनः क्रुद्धो रावणिं लक्ष्मणो युधि ॥६-८९-१५॥",
        "index": 15,
        "shloka_num": 15
    },
    {
        "text": "नैवं रणगताः शूराः प्रहरन्ति निशाचर ।\nलघवश्चाल्पवीर्याश्च शरा हीमे सुखास्तव ॥६-८९-१६॥",
        "index": 16,
        "shloka_num": 16
    },
    {
        "text": "नैवं शूरास्तु युध्यन्ते समरे युद्धकाङ्क्षिणः ।\nइत्येवं तं ब्रुवन् धन्वी शरैरभिववर्ष ह ॥६-८९-१७॥",
        "index": 17,
        "shloka_num": 17
    },
    {
        "text": "तस्य बाणैः सुविध्वस्तं कवचं काञ्चनं महत् ।\nव्यशीर्यत रथोपस्थे ताराजालमिवाम्बरात् ॥६-८९-१८॥",
        "index": 18,
        "shloka_num": 18
    },
    {
        "text": "विधूतवर्मा नाराचैर्बभूव स कृतव्रणः ।\nइन्द्रजित् समरे वीरः प्रत्यूषे भानुमानिव ॥६-८९-१९॥",
        "index": 19,
        "shloka_num": 19
    },
    {
        "text": "ततः शरसहस्रेण संक्रुद्धो रावणात्मजः ।\nबिभेद समरे वीरो लक्ष्मणं भीमविक्रमः ॥६-८९-२०॥",
        "index": 20,
        "shloka_num": 20
    },
    {
        "text": "व्यशीर्यत महद्दिव्यं कवचं लक्ष्मणस्य तु ।\nकृतप्रतिकृतान्योन्यं बभूवतुररिंदमौ ॥६-८९-२१॥",
        "index": 21,
        "shloka_num": 21
    },
    {
        "text": "अभीक्ष्णं निःश्वसन्तौ तौ युध्येतां तुमुलं युधि ।\nशरसंकृत्तसर्वाङ्गौ सर्वतो रुधिरोक्षितौ ॥६-८९-२२॥",
        "index": 22,
        "shloka_num": 22
    },
    {
        "text": "सुदीर्घकालं तौ वीरावन्योन्यं निशितैः शरैः ।\nततक्षतुर्महात्मानौ रणकर्मविशारदौ ।\nबभूवतुश्चात्मजये यत्तौ भीमपराक्रमौ ॥६-८९-२३॥",
        "index": 23,
        "shloka_num": 23
    },
    {
        "text": "तौ शरौघैस्तथाकीर्णौ निकृत्तकवचध्वजौ ।\nसृजन्तौ रुधिरं चोष्णं जलं प्रस्रवणाविव ॥६-८९-२४॥",
        "index": 24,
        "shloka_num": 24
    },
    {
        "text": "शरवर्षं ततो घोरं मुञ्चतोर्भीमनिःस्वनम् ।\nसासारयोरिवाकाशे नीलयोः कालमेघयोः ॥६-८९-२५॥",
        "index": 25,
        "shloka_num": 25
    },
    {
        "text": "तयोरथ महान् कालो व्यतीयाद् युध्यमानयोः ।\nन च तौ युद्धवैमुख्यं क्लमं चाप्युपजग्मतुः ॥६-८९-२६॥",
        "index": 26,
        "shloka_num": 26
    },
    {
        "text": "अस्त्राण्यस्त्रविदां श्रेष्ठौ दर्शयन्तौ पुनः पुनः ।\nशरानुच्चावचाकारानन्तरिक्षे बबन्धतुः ॥६-८९-२७॥",
        "index": 27,
        "shloka_num": 27
    },
    {
        "text": "व्यपेतदोषमस्यन्तौ लघु चित्रं च सुष्ठु च ।\nउभौ तु तुमुलं घोरं चक्रतुर्नरराक्षसौ ॥६-८९-२८॥",
        "index": 28,
        "shloka_num": 28
    },
    {
        "text": "तयोः पृथक् पृथग् भीमः शुश्रुवे तलनिस्वनः ।\nस कम्पं जनयामास निर्घात इव दारुणः ॥६-८९-२९॥",
        "index": 29,
        "shloka_num": 29
    },
    {
        "text": "तयोः स भ्राजते शब्दस्तथा समरमत्तयोः ।\nसुघोरयोर्निष्टनतोर्गगने मेघयोरिव ॥६-८९-३०॥",
        "index": 30,
        "shloka_num": 30
    },
    {
        "text": "सुवर्णपुंखैर्नाराचैर्बलवन्तौ कृतव्रणौ ।\nप्रसुस्रुवाते रुधिरं कीर्तिमन्तौ जये धृतौ ॥६-८९-३१॥",
        "index": 31,
        "shloka_num": 31
    },
    {
        "text": "ते गात्रयोर्निपतिता रुक्मपुंखाः शरा युधि ।\nअसृग्दिग्धा विनिष्पेतुर्विविशुर्धरणीतलम् ॥६-८९-३२॥",
        "index": 32,
        "shloka_num": 32
    },
    {
        "text": "अन्ये सुनिशितैः शस्त्रैराकाशे संजघट्टिरे ।\nबभञ्जुश्चिच्छिदुश्चैव तयोर्बाणाः सहस्रशः ॥६-८९-३३॥",
        "index": 33,
        "shloka_num": 33
    },
    {
        "text": "स बभूव रणो घोरस्तयोर्बाणमयश्चयः ।\nअग्निभ्यामिव दीप्ताभ्यां सत्रे कुशमयश्चयः ॥६-८९-३४॥",
        "index": 34,
        "shloka_num": 34
    },
    {
        "text": "तयोः कृतव्रणौ देहौ शुशुभाते महात्मनोः ।\nसुपुष्पाविव निष्पत्रौ वने किंशुकशाल्मली ॥६-८९-३५॥",
        "index": 35,
        "shloka_num": 35
    },
    {
        "text": "चक्रतुस्तुमुलं घोरं संनिपातं मुहुर्मुहुः ।\nइन्द्रजिल्लक्ष्मणश्चैव परस्परजयैषिणौ ॥६-८९-३६॥",
        "index": 36,
        "shloka_num": 36
    },
    {
        "text": "लक्ष्मणो रावणिं युद्धे रावणिश्चापि लक्ष्मणम् ।\nअन्योन्यं तावभिघ्नन्तौ न श्रमं प्रतिपद्यताम् ॥६-८९-३७॥",
        "index": 37,
        "shloka_num": 37
    },
    {
        "text": "बाणजालैः शरीरस्थैरवगाढैस्तरस्विनौ ।\nशुशुभाते महावीर्यौ प्ररूढाविव पर्वतौ ॥६-८९-३८॥",
        "index": 38,
        "shloka_num": 38
    },
    {
        "text": "तयो रुधिरसिक्तानि संवृतानि शरैर्भृशम् ।\nबभ्राजुः सर्वगात्राणि ज्वलन्त इव पावकाः ॥६-८९-३९॥",
        "index": 39,
        "shloka_num": 39
    },
    {
        "text": "तयोरथ महान् कालो व्यतीयाद् युध्यमानयोः ।\nन च तौ युद्धवैमुख्यं श्रमं चाप्यभिजग्मतुः ॥६-८९-४०॥",
        "index": 40,
        "shloka_num": 40
    },
    {
        "text": "अथ समरपरिश्रमं निहन्तुं समरमुखेष्वजितस्य लक्ष्मणस्य ।\nप्रियहितमुपपादयन् महात्मा समरमुपेत्य विभीषणोऽवतस्थे ॥६-८९-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सौमित्रिसंधुक्षणम् नाम एकोननवतितमः सर्गः ॥६-८९॥",
        "index": 42,
        "shloka_num": null
    }
]
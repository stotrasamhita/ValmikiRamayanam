[
    {
        "text": "अथ श्रीमद्वाल्मीकीयरामायणे युद्धकाण्डे सीताश्वासनम् नाम अष्टचत्वारिंशः सर्गः ॥६-४८॥",
        "index": 0,
        "shloka_num": null
    },
    {
        "text": "भर्तारं निहतं दृष्ट्वा लक्ष्मणं च महाबलम् ।\nविललाप भृशं सीता करुणं शोककर्शिता ॥६-४८-१॥",
        "index": 1,
        "shloka_num": 1
    },
    {
        "text": "ऊचुर्लाक्षणिका ये मां पुत्रिण्यविधवेति च ।\nतेऽद्य सर्वे हते रामे ज्ञानिनोऽनृतवादिनः ॥६-४८-२॥",
        "index": 2,
        "shloka_num": 2
    },
    {
        "text": "यज्वनो महिषीं ये मामूचुः पत्नीं च सत्रिणः ।\nतेऽद्य सर्वे हते रामे ज्ञानिनोऽनृतवादिनः ॥६-४८-३॥",
        "index": 3,
        "shloka_num": 3
    },
    {
        "text": "वीरपार्थिवपत्नीनां ये विदुर्भर्तृपूजिताम् ।\nतेऽद्य सर्वे हते रामे ज्ञानिनोऽनृतवादिनः ॥६-४८-४॥",
        "index": 4,
        "shloka_num": 4
    },
    {
        "text": "ऊचुः संश्रवणे ये मां द्विजाः कार्तान्तिकाः शुभाम् ।\nतेऽद्य सर्वे हते रामे ज्ञानिनोऽनृतवादिनः ॥६-४८-५॥",
        "index": 5,
        "shloka_num": 5
    },
    {
        "text": "इमानि खलु पद्मानि पादयोर्वै कुलस्त्रियः ।\nआधिराज्येऽभिषिच्यन्ते नरेन्द्रैः पतिभिः सह ॥६-४८-६॥",
        "index": 6,
        "shloka_num": 6
    },
    {
        "text": "वैधव्यं यान्ति यैर्नार्योऽलक्षणैर्भाग्यदुर्लभाः ।\nनात्मनस्तानि पश्यामि पश्यन्ती हतलक्षणा ॥६-४८-७॥",
        "index": 7,
        "shloka_num": 7
    },
    {
        "text": "सत्यनामानि पद्मानि स्त्रीणामुक्तानि लक्षणैः ।\nतान्यद्य निहते रामे वितथानि भवन्ति मे ॥६-४८-८॥",
        "index": 8,
        "shloka_num": 8
    },
    {
        "text": "केशाः सूक्ष्माः समा नीला भ्रुवौ चासंहते मम ।\nवृत्ते चारोमके जङ्घे दन्ताश्चाविरला मम ॥६-४८-९॥",
        "index": 9,
        "shloka_num": 9
    },
    {
        "text": "शङ्खे नेत्रे करौ पादौ गुल्फावूरू समौ चितौ ।\nअनुवृत्तनखाः स्निग्धाः समाश्चाङ्गुलयो मम ॥६-४८-१०॥",
        "index": 10,
        "shloka_num": 10
    },
    {
        "text": "स्तनौ चाविरलौ पीनौ मामकौ मग्नचूचुकौ ।\nमग्ना चोत्सेधनी नाभिः पार्श्वोरस्कं च मे चितम् ॥६-४८-११॥",
        "index": 11,
        "shloka_num": 11
    },
    {
        "text": "मम वर्णो मणिनिभो मृदून्यङ्गरुहाणि च ।\nप्रतिष्ठितां द्वादशभिर्मामूचुः शुभलक्षणाम् ॥६-४८-१२॥",
        "index": 12,
        "shloka_num": 12
    },
    {
        "text": "समग्रयवमच्छिद्रं पाणिपादं च वर्णवत् ।\nमन्दस्मितेत्येव च मां कन्यालाक्षणिका विदुः ॥६-४८-१३॥",
        "index": 13,
        "shloka_num": 13
    },
    {
        "text": "आधिराज्येऽभिषेको मे ब्राह्मणैः पतिना सह ।\nकृतान्तकुशलैरुक्तं तत् सर्वं वितथीकृतम् ॥६-४८-१४॥",
        "index": 14,
        "shloka_num": 14
    },
    {
        "text": "शोधयित्वा जनस्थानं प्रवृत्तिमुपलभ्य च ।\nतीर्त्वा सागरमक्षोभ्यं भ्रातरौ गोष्पदे हतौ ॥६-४८-१५॥",
        "index": 15,
        "shloka_num": 15
    },
    {
        "text": "ननु वारुणमाग्नेयमैन्द्रं वायव्यमेव च ।\nअस्त्रं ब्रह्मशिरश्चैव राघवौ प्रत्यपद्यत ॥६-४८-१६॥",
        "index": 16,
        "shloka_num": 16
    },
    {
        "text": "अदृश्यमानेन रणे मायया वासवोपमौ ।\nमम नाथावनाथाया निहतौ रामलक्ष्मणौ ॥६-४८-१७॥",
        "index": 17,
        "shloka_num": 17
    },
    {
        "text": "नहि दृष्टिपथं प्राप्य राघवस्य रणे रिपुः ।\nजीवन् प्रतिनिवर्तेत यद्यपि स्यान्मनोजवः ॥६-४८-१८॥",
        "index": 18,
        "shloka_num": 18
    },
    {
        "text": "न कालस्यातिभारोऽस्ति कृतान्तश्च सुदुर्जयः ।\nयत्र रामः सह भ्रात्रा शेते युधि निपातितः ॥६-४८-१९॥",
        "index": 19,
        "shloka_num": 19
    },
    {
        "text": "न शोचामि तथा रामं लक्ष्मणं च महारथम् ।\nनात्मानं जननीं चापि यथा श्वश्रूं तपस्विनीम् ॥६-४८-२०॥",
        "index": 20,
        "shloka_num": 20
    },
    {
        "text": "सा तु चिन्तयते नित्यं समाप्तव्रतमागतम् ।\nकदा द्रक्ष्यामि सीतां च लक्ष्मणं च सराघवम् ॥६-४८-२१॥",
        "index": 21,
        "shloka_num": 21
    },
    {
        "text": "परिदेवयमानां तां राक्षसी त्रिजटाब्रवीत् ।\nमा विषादं कृथा देवि भर्तायं तव जीवति ॥६-४८-२२॥",
        "index": 22,
        "shloka_num": 22
    },
    {
        "text": "कारणनि च वक्ष्यामि महान्ति सदृशानि च ।\nयथेमौ जीवतो देवि भ्रातरौ रामलक्ष्मणौ ॥६-४८-२३॥",
        "index": 23,
        "shloka_num": 23
    },
    {
        "text": "नहि कोपपरीतानि हर्षपर्युत्सुकानि च ।\nभवन्ति युधि योधानां मुखानि निहते पतौ ॥६-४८-२४॥",
        "index": 24,
        "shloka_num": 24
    },
    {
        "text": "इदं विमानं वैदेहि पुष्पकं नाम नामतः ।\nदिव्यं त्वां धारयेन् नेदं यद्येतौ गतजीवितौ ॥६-४८-२५॥",
        "index": 25,
        "shloka_num": 25
    },
    {
        "text": "हतवीरप्रधाना हि गतोत्साहा निरुद्यमा ।\nसेना भ्रमति संख्येषु हतकर्णेव नौर्जले ॥६-४८-२६॥",
        "index": 26,
        "shloka_num": 26
    },
    {
        "text": "इयं पुनरसम्भ्रान्ता निरुद्विग्ना तपस्विनि ।\nसेना रक्षति काकुत्स्थौ मया प्रीत्या निवेदितौ ॥६-४८-२७॥",
        "index": 27,
        "shloka_num": 27
    },
    {
        "text": "सा त्वं भव सुविस्रब्धा अनुमानैः सुखोदयैः ।\nअहतौ पश्य काकुत्स्थौ स्नेहादेतद् ब्रवीमि ते ॥६-४८-२८॥",
        "index": 28,
        "shloka_num": 28
    },
    {
        "text": "अनृतं नोक्तपूर्वं मे न च वक्ष्यामि मैथिलि ।\nचारित्रसुखशीलत्वात् प्रविष्टासि मनो मम ॥६-४८-२९॥",
        "index": 29,
        "shloka_num": 29
    },
    {
        "text": "नेमौ शक्यौ रणे जेतुं सेन्द्रैरपि सुरासुरैः ।\nतादृशं दर्शनं दृष्ट्वा मया चोदीरितं तव ॥६-४८-३०॥",
        "index": 30,
        "shloka_num": 30
    },
    {
        "text": "इदं तु सुमहच्चित्रं शरैः पश्यस्व मैथिलि ।\nविसंज्ञौ पतितावेतौ नैव लक्ष्मीर्विमुञ्चति ॥६-४८-३१॥",
        "index": 31,
        "shloka_num": 31
    },
    {
        "text": "प्रायेण गतसत्त्वानां पुरुषाणां गतायुषाम् ।\nदृश्यमानेषु वक्त्रेषु परं भवति वैकृतम् ॥६-४८-३२॥",
        "index": 32,
        "shloka_num": 32
    },
    {
        "text": "त्यज शोकं च दुःखं च मोहं च जनकात्मजे ।\nरामलक्ष्मणयोरर्थे नाद्य शक्यमजीवितुम् ॥६-४८-३३॥",
        "index": 33,
        "shloka_num": 33
    },
    {
        "text": "श्रुत्वा तु वचनं तस्याः सीता सुरसुतोपमा ।\nकृताञ्जलिरुवाचेमामेवमस्त्विति मैथिली ॥६-४८-३४॥",
        "index": 34,
        "shloka_num": 34
    },
    {
        "text": "विमानं पुष्पकं तत्तु संनिवर्त्य मनोजवम् ।\nदीना त्रिजटया सीता लङ्कामेव प्रवेशिता ॥६-४८-३५॥",
        "index": 35,
        "shloka_num": 35
    },
    {
        "text": "ततस्त्रिजटया सार्धं पुष्पकादवरुह्य सा ।\nअशोकवनिकामेव राक्षसीभिः प्रवेशिता ॥६-४८-३६॥",
        "index": 36,
        "shloka_num": 36
    },
    {
        "text": "प्रविश्य सीता बहुवृक्षखण्डां तां राक्षसेन्द्रस्य विहारभूमिम् ।\nसम्प्रेक्ष्य संचिन्त्य च राजपुत्रौ परं विषादं समुपाजगाम ॥६-४८-३७॥",
        "index": 37,
        "shloka_num": 37
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताश्वासनम् नाम अष्टचत्वारिंशः सर्गः ॥६-४८॥",
        "index": 38,
        "shloka_num": null
    }
]
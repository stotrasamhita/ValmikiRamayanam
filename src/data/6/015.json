[
    {
        "text": "अथ श्रीमद्वाल्मीकीयरामायणे युद्धकाण्डे इन्द्रजिद्विभीषणविवादः नाम पञ्चदशः सर्गः ॥६-१५॥",
        "index": 0,
        "shloka_num": null
    },
    {
        "text": "बृहस्पतेस्तुल्यमतेर्वचस्तन्निशम्य यत्नेन विभीषणस्य ।\nततो महात्मा वचनं बभाषे तत्रेन्द्रजिन्नैर्ऋतयूथमुख्यः ॥६-१५-१॥",
        "index": 1,
        "shloka_num": 1
    },
    {
        "text": "किं नाम ते तात कनिष्ठ वाक्यमनर्थकं वै बहुभीतवच्च ।\nअस्मिन् कुले योऽपि भवेन्न जातः सोऽपीदृशं नैव वदेन्न कुर्यात् ॥६-१५-२॥",
        "index": 2,
        "shloka_num": 2
    },
    {
        "text": "सत्त्वेन वीर्येण पराक्रमेण धैर्येण शौर्येण च तेजसा च ।\nएकः कुलेऽस्मिन् पुरुषो विमुक्तो विभीषणस्तात कनिष्ठ एषः ॥६-१५-३॥",
        "index": 3,
        "shloka_num": 3
    },
    {
        "text": "किं नाम तौ मानुषराजपुत्रावस्माकमेकेन हि राक्षसेन ।\nसुप्राकृतेनापि निहन्तुमेतौ शक्यौ कुतो भीषयसे स्म भीरो ॥६-१५-४॥",
        "index": 4,
        "shloka_num": 4
    },
    {
        "text": "त्रिलोकनाथो ननु देवराजः शक्रो मया भूमितले निविष्टः ।\nभयार्पिताश्चापि दिशः प्रपन्नाः सर्वे तदा देवगणाः समग्राः ॥६-१५-५॥",
        "index": 5,
        "shloka_num": 5
    },
    {
        "text": "ऐरावतो निःस्वनमुन्नदन् स निपातितो भूमितले मया तु ।\nविकृष्य दन्तौ तु मया प्रसह्य वित्रासिता देवगणाः समग्राः ॥६-१५-६॥",
        "index": 6,
        "shloka_num": 6
    },
    {
        "text": "सोऽहं सुराणामपि दर्पहन्ता दैत्योत्तमानामपि शोककर्ता ।\nकथं नरेन्द्रात्मजयोर्न शक्तो मनुष्ययोः प्राकृतयोः सुवीर्यः ॥६-१५-७॥",
        "index": 7,
        "shloka_num": 7
    },
    {
        "text": "अथेन्द्रकल्पस्य दुरासदस्य महौजसस्तद् वचनं निशम्य ।\nततो महार्थं वचनं बभाषे विभीषणः शस्त्रभृतां वरिष्ठः ॥६-१५-८॥",
        "index": 8,
        "shloka_num": 8
    },
    {
        "text": "न तात मन्त्रे तव निश्चयोऽस्ति बालस्त्वमद्याप्यविपक्वबुद्धिः ।\nतस्मात् त्वयाप्यात्मविनाशनाय वचोऽर्थहीनं बहु विप्रलप्तम् ॥६-१५-९॥",
        "index": 9,
        "shloka_num": 9
    },
    {
        "text": "पुत्रप्रवादेन तु रावणस्य त्वमिन्द्रजिन्मित्रमुखोऽसि शत्रुः ।\nयस्येदृशं राघवतो विनाशं निशम्य मोहादनुमन्यसे त्वम् ॥६-१५-१०॥",
        "index": 10,
        "shloka_num": 10
    },
    {
        "text": "त्वमेव वध्यश्च सुदुर्मतिश्च स चापि वध्यो य इहानयत् त्वाम् ।\nबालं दृढं साहसिकं च योऽद्य प्रावेशयन्मन्त्रकृतां समीपम् ॥६-१५-११॥",
        "index": 11,
        "shloka_num": 11
    },
    {
        "text": "मूढोऽप्रगल्भोऽविनयोपपन्नस्तीक्ष्णस्वभावोऽल्पमतिर्दुरात्मा ।\nमूर्खस्त्वमत्यन्तसुदुर्मतिश्च त्वमिन्द्रजिद् बालतया ब्रवीषि ॥६-१५-१२॥",
        "index": 12,
        "shloka_num": 12
    },
    {
        "text": "को ब्रह्मदण्डप्रतिमप्रकाशानर्चिष्मतः कालनिकाशरूपान् ।\nसहेत बाणान् यमदण्डकल्पान् समक्षमुक्तान् युधि राघवेण ॥६-१५-१३॥",
        "index": 13,
        "shloka_num": 13
    },
    {
        "text": "धनानि रत्नानि सुभूषणानि वासांसि दिव्यानि मणींश्च चित्रान् ।\nसीतां च रामाय निवेद्य देवीं वसेम राजन्निह वीतशोकाः ॥६-१५-१४॥",
        "index": 14,
        "shloka_num": 14
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे इन्द्रजिद्विभीषणविवादः नाम पञ्चदशः सर्गः ॥६-१५॥",
        "index": 15,
        "shloka_num": null
    }
]
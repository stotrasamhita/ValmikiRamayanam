[
    {
        "text": "अथ श्रीमद्वाल्मीकीयरामायणे युद्धकाण्डे विभीषणसंग्रहनिर्णयः नाम अष्टादशः सर्गः ॥६-१८॥",
        "index": 0,
        "shloka_num": null
    },
    {
        "text": "अथ रामः प्रसन्नात्मा श्रुत्वा वायुसुतस्य ह ।\nप्रत्यभाषत दुर्धर्षः श्रुतवानात्मनि स्थितम् ॥६-१८-१॥",
        "index": 1,
        "shloka_num": 1
    },
    {
        "text": "ममापि च विवक्षास्ति काचित् प्रति विभीषणम् ।\nश्रोतुमिच्छामि तत् सर्वं भवद्भिः श्रेयसि स्थितैः ॥६-१८-२॥",
        "index": 2,
        "shloka_num": 2
    },
    {
        "text": "मित्रभावेन सम्प्राप्तं न त्यजेयं कथंचन ।\nदोषो यद्यपि तस्य स्यात् सतामेतदगर्हितम् ॥६-१८-३॥",
        "index": 3,
        "shloka_num": 3
    },
    {
        "text": "सुग्रीवस्त्वथ तद्वाक्यमाभाष्य च विमृश्य च ।\nततः शुभतरं वाक्यमुवाच हरिपुङ्गवः ॥६-१८-४॥",
        "index": 4,
        "shloka_num": 4
    },
    {
        "text": "स दुष्टो वाप्यदुष्टो वा किमेष रजनीचरः ।\nईदृशं व्यसनं प्राप्तं भ्रातरं यः परित्यजेत् ॥६-१८-५॥",
        "index": 5,
        "shloka_num": 5
    },
    {
        "text": "को नाम स भवेत् तस्य यमेष न परित्यजेत् ।\nवानराधिपतेर्वाक्यं श्रुत्वा सर्वानुदीक्ष्य तु ॥६-१८-६॥",
        "index": 6,
        "shloka_num": 6
    },
    {
        "text": "ईषदुत्स्मयमानस्तु लक्ष्मणं पुण्यलक्षणम् ।\nइति होवाच काकुत्स्थो वाक्यं सत्यपराक्रमः ॥६-१८-७॥",
        "index": 7,
        "shloka_num": 7
    },
    {
        "text": "अनधीत्य च शास्त्राणि वृद्धाननुपसेव्य च ।\nन शक्यमीदृशं वक्तुं यदुवाच हरीश्वरः ॥६-१८-८॥",
        "index": 8,
        "shloka_num": 8
    },
    {
        "text": "अस्ति सूक्ष्मतरं किंचिद् यथात्र प्रतिभाति मा ।\nप्रत्यक्षं लौकिकं चापि वर्तते सर्वराजसु ॥६-१८-९॥",
        "index": 9,
        "shloka_num": 9
    },
    {
        "text": "अमित्रास्तत्कुलीनाश्च प्रातिदेश्याश्च कीर्तिताः ।\nव्यसनेषु प्रहर्तारस्तस्मादयमिहागतः ॥६-१८-१०॥",
        "index": 10,
        "shloka_num": 10
    },
    {
        "text": "अपापास्तत्कुलीनाश्च मानयन्ति स्वकान् हितान् ।\nएष प्रायो नरेन्द्राणां शङ्कनीयस्तु शोभनः ॥६-१८-११॥",
        "index": 11,
        "shloka_num": 11
    },
    {
        "text": "यस्तु दोषस्त्वया प्रोक्तो ह्यादानेऽरिबलस्य च ।\nतत्र ते कीर्तयिष्यामि यथाशास्त्रमिदं शृणु ॥६-१८-१२॥",
        "index": 12,
        "shloka_num": 12
    },
    {
        "text": "न वयं तत्कुलीनाश्च राज्यकाङ्क्षी च राक्षसः ।\nपण्डिता हि भविष्यन्ति तस्माद् ग्राह्यो विभीषणः ॥६-१८-१३॥",
        "index": 13,
        "shloka_num": 13
    },
    {
        "text": "अव्यग्राश्च प्रहृष्टाश्च ते भविष्यन्ति संगताः ।\nप्रणादश्च महानेषोऽन्योन्यस्य भयमागतम् ।\nइति भेदं गमिष्यन्ति तस्माद् ग्राह्यो विभीषणः ॥६-१८-१४॥",
        "index": 14,
        "shloka_num": 14
    },
    {
        "text": "न सर्वे भ्रातरस्तात भवन्ति भरतोपमाः ।\nमद्विधा वा पितुः पुत्राः सुहृदो वा भवद्विधाः ॥६-१८-१५॥",
        "index": 15,
        "shloka_num": 15
    },
    {
        "text": "एवमुक्तस्तु रामेण सुग्रीवः सहलक्ष्मणः ।\nउत्थायेदं महाप्राज्ञः प्रणतो वाक्यमब्रवीत् ॥६-१८-१६॥",
        "index": 16,
        "shloka_num": 16
    },
    {
        "text": "रावणेन प्रणिहितं तमवेहि निशाचरम् ।\nतस्याहं निग्रहं मन्ये क्षमं क्षमवतां वर ॥६-१८-१७॥",
        "index": 17,
        "shloka_num": 17
    },
    {
        "text": "राक्षसो जिह्मया बुद्ध्या संदिष्टोऽयमिहागतः ।\nप्रहर्तुं त्वयि विश्वस्ते विश्वस्ते मयि वानघ ॥६-१८-१८॥",
        "index": 18,
        "shloka_num": 18
    },
    {
        "text": "लक्ष्मणे वा महाबाहो स वध्यः सचिवैः सह ।\nरावणस्य नृशंसस्य भ्राता ह्येष विभीषणः ॥६-१८-१९॥",
        "index": 19,
        "shloka_num": 19
    },
    {
        "text": "एवमुक्त्वा रघुश्रेष्ठं सुग्रीवो वाहिनीपतिः ।\nवाक्यज्ञो वाक्यकुशलं ततो मौनमुपागमत् ॥६-१८-२०॥",
        "index": 20,
        "shloka_num": 20
    },
    {
        "text": "स सुग्रीवस्य तद् वाक्यं रामः श्रुत्वा विमृश्य च ।\nततः शुभतरं वाक्यमुवाच हरिपुङ्गवम् ॥६-१८-२१॥",
        "index": 21,
        "shloka_num": 21
    },
    {
        "text": "स दुष्टो वाप्यदुष्टो वा किमेष रजनीचरः ।\nसूक्ष्ममप्यहितं कर्तुं मम शक्तः कथंचन ॥६-१८-२२॥",
        "index": 22,
        "shloka_num": 22
    },
    {
        "text": "पिशाचान् दानवान् यक्षान् पृथिव्यां चैव राक्षसान् ।\nअङ्गुल्यग्रेण तान् हन्यामिच्छन् हरिगणेश्वर ॥६-१८-२३॥",
        "index": 23,
        "shloka_num": 23
    },
    {
        "text": "श्रूयते हि कपोतेन शत्रुः शरणमागतः ।\nअर्चितश्च यथान्यायं स्वैश्च मांसैर्निमन्त्रितः ॥६-१८-२४॥",
        "index": 24,
        "shloka_num": 24
    },
    {
        "text": "स हि तं प्रतिजग्राह भार्याहर्तारमागतम् ।\nकपोतो वानरश्रेष्ठ किं पुनर्मद्विधो जनः ॥६-१८-२५॥",
        "index": 25,
        "shloka_num": 25
    },
    {
        "text": "ऋषेः कण्वस्य पुत्रोण कण्डुना परमर्षिणा ।\nशृणु गाथा पुरा गीता धर्मिष्ठा सत्यवादिना ॥६-१८-२६॥",
        "index": 26,
        "shloka_num": 26
    },
    {
        "text": "बद्धाञ्जलिपुटं दीनं याचन्तं शरणागतम् ।\nन हन्यादानृशंस्यार्थमपि शत्रुं परंतप ॥६-१८-२७॥",
        "index": 27,
        "shloka_num": 27
    },
    {
        "text": "आर्तो वा यदि वा दृप्तः परेषां शरणं गतः ।\nअरिः प्राणान् परित्यज्य रक्षितव्यः कृतात्मना ॥६-१८-२८॥",
        "index": 28,
        "shloka_num": 28
    },
    {
        "text": "स चेद् भयाद् वा मोहाद् वा कामाद् वापि न रक्षति ।\nस्वया शक्त्या यथान्यायं तत् पापं लोकगर्हितम् ॥६-१८-२९॥",
        "index": 29,
        "shloka_num": 29
    },
    {
        "text": "विनष्टः पश्यतस्तस्य रक्षिणः शरणं गतः ।\nआनाय सुकृतं तस्य सर्वं गच्छेदरक्षितः ॥६-१८-३०॥",
        "index": 30,
        "shloka_num": 30
    },
    {
        "text": "एवं दोषो महानत्र प्रपन्नानामरक्षणे ।\nअस्वर्ग्यं चायशस्यं च बलवीर्यविनाशनम् ॥६-१८-३१॥",
        "index": 31,
        "shloka_num": 31
    },
    {
        "text": "करिष्यामि यथार्थं तु कण्डोर्वचनमुत्तमम् ।\nधर्मिष्ठं च यशस्यं च स्वर्ग्यं स्यात् तु फलोदये ॥६-१८-३२॥",
        "index": 32,
        "shloka_num": 32
    },
    {
        "text": "सकृदेव प्रपन्नाय तवास्मीति च याचते ।\nअभयं सर्वभूतेभ्यो ददाम्येतद् व्रतं मम ॥६-१८-३३॥",
        "index": 33,
        "shloka_num": 33
    },
    {
        "text": "आनयैनं हरिश्रेष्ठ दत्तमस्याभयं मया ।\nविभीषणो वा सुग्रीव यदि वा रावणः स्वयम् ॥६-१८-३४॥",
        "index": 34,
        "shloka_num": 34
    },
    {
        "text": "रामस्य तु वचः श्रुत्वा सुग्रीवः प्लवगेश्वरः ।\nप्रत्यभाषत काकुत्स्थं सौहार्देनाभिपूरितः ॥६-१८-३५॥",
        "index": 35,
        "shloka_num": 35
    },
    {
        "text": "किमत्र चित्रं धर्मज्ञ लोकनाथशिखामणे ।\nयत् त्वमार्यं प्रभाषेथाः सत्त्ववान् सत्पथे स्थितः ॥६-१८-३६॥",
        "index": 36,
        "shloka_num": 36
    },
    {
        "text": "मम चाप्यन्तरात्मायं शुद्धं वेत्ति विभीषणम् ।\nअनुमानाच्च भावाच्च सर्वतः सुपरीक्षितः ॥६-१८-३७॥",
        "index": 37,
        "shloka_num": 37
    },
    {
        "text": "तस्मात् क्षिप्रं सहास्माभिस्तुल्यो भवतु राघव ।\nविभीषणो महाप्राज्ञः सखित्वं चाभ्युपैतु नः ॥६-१८-३८॥",
        "index": 38,
        "shloka_num": 38
    },
    {
        "text": "ततस्तु सुग्रीववचो निशम्य तद्धरीश्वरेणाभिहितं नरेश्वरः ।\nविभीषणेनाशु जगाम संगमं पतत्त्रिराजेन यथा पुरंदरः ॥६-१८-३९॥",
        "index": 39,
        "shloka_num": 39
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणसंग्रहनिर्णयः नाम अष्टादशः सर्गः ॥६-१८॥",
        "index": 40,
        "shloka_num": null
    }
]
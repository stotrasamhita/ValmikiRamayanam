[
    {
        "text": "अथ श्रीमद्वाल्मीकीयरामायणे युद्धकाण्डे कुम्भकर्णप्रबोधः नाम षष्ठितमः सर्गः ॥६-६०॥",
        "index": 0,
        "shloka_num": null
    },
    {
        "text": "स प्रविश्य पुरीं लङ्कां रामबाणभयार्दितः ।\nभग्नदर्पस्तदा राजा बभूव व्यथितेन्द्रियः ॥६-६०-१॥",
        "index": 1,
        "shloka_num": 1
    },
    {
        "text": "मातंग इव सिंहेन गरुडेनेव पन्नगः ।\nअभिभूतोऽभवद् राजा राघवेण महात्मना ॥६-६०-२॥",
        "index": 2,
        "shloka_num": 2
    },
    {
        "text": "ब्रह्मदण्डप्रतीकानां विद्युच्चलितवर्चसाम् ।\nस्मरन् राघवबाणानां विव्यथे राक्षसेश्वरः ॥६-६०-३॥",
        "index": 3,
        "shloka_num": 3
    },
    {
        "text": "स काञ्चनमयं दिव्यमाश्रित्य परमासनम् ।\nविप्रेक्षमाणो रक्षांसि रावणो वाक्यमब्रवीत् ॥६-६०-४॥",
        "index": 4,
        "shloka_num": 4
    },
    {
        "text": "सर्वं तत् खलु मे मोघं यत् तप्तं परमं तपः ।\nयत् समानो महेन्द्रेण मानुषेण विनिर्जितः ॥६-६०-५॥",
        "index": 5,
        "shloka_num": 5
    },
    {
        "text": "इदं तद् ब्रह्मणो घोरं वाक्यं मामभ्युपस्थितम् ।\nमानुषेभ्यो विजानीहि भयं त्वमिति तत्तथा ॥६-६०-६॥",
        "index": 6,
        "shloka_num": 6
    },
    {
        "text": "देवदानवगन्धर्वैर्यक्षराक्षसपन्नगैः ।\nअवध्यत्वं मया प्रोक्तं मानुषेभ्यो न याचितम् ॥६-६०-७॥",
        "index": 7,
        "shloka_num": 7
    },
    {
        "text": "तमिमं मानुषं मन्ये रामं दशरथात्मजम् ।\nइक्ष्वाकुकुलजातेन अनरण्येन यत् पुरा ॥६-६०-८॥",
        "index": 8,
        "shloka_num": 8
    },
    {
        "text": "उत्पत्स्यति हि मद्वंशपुरुषो राक्षसाधम ।\nयस्त्वां सपुत्रं सामात्यं सबलं साश्वसारथिम् ॥६-६०-९॥",
        "index": 9,
        "shloka_num": 9
    },
    {
        "text": "निहनिष्यति संग्रामे त्वां कुलाधम दुर्मते ।\nशप्तोऽहं वेदवत्या च यथा सा धर्षिता पुरा ॥६-६०-१०॥",
        "index": 10,
        "shloka_num": 10
    },
    {
        "text": "सेयं सीता महाभागा जाता जनकनन्दिनी ।\nउमा नन्दीश्वरश्चापि रम्भा वरुणकन्यका ॥६-६०-११॥",
        "index": 11,
        "shloka_num": 11
    },
    {
        "text": "यथोक्तास्तन्मया प्राप्तं न मिथ्या ऋषिभाषितम् ।\nएतदेव समागम्य यत्नं कर्तुमिहार्हथ ॥६-६०-१२॥",
        "index": 12,
        "shloka_num": 12
    },
    {
        "text": "राक्षसाश्चापि तिष्ठन्तु चर्यागोपुरमूर्धसु ।\nस चाप्रतिमगाम्भीर्यो देवदानवदर्पहा ॥६-६०-१३॥",
        "index": 13,
        "shloka_num": 13
    },
    {
        "text": "ब्रह्मशापाभिभूतस्तु कुम्भकर्णो विबोध्यताम् ।\nसमरे जितमात्मानं प्रहस्तं च निषूदितम् ॥६-६०-१४॥",
        "index": 14,
        "shloka_num": 14
    },
    {
        "text": "ज्ञात्वा रक्षोबलं भीममादिदेश महाबलः ।\nद्वारेषु यत्नः क्रियतां प्राकारश्चाधिरुह्यताम् ॥६-६०-१५॥",
        "index": 15,
        "shloka_num": 15
    },
    {
        "text": "निद्रावशसमाविष्टः कुम्भकर्णो विबोध्यताम् ।\nसुखं स्वपिति निश्चिन्तः कामोपहतचेतनः ॥६-६०-१६॥",
        "index": 16,
        "shloka_num": 16
    },
    {
        "text": "नव सप्त दशाष्टौ च मासान् स्वपिति राक्षसः ।\nमन्त्रं कृत्वा प्रसुप्तोऽयमितस्तु नवमेऽहनि ॥६-६०-१७॥",
        "index": 17,
        "shloka_num": 17
    },
    {
        "text": "तं तु बोधयत क्षिप्रं कुम्भकर्णं महाबलम् ।\nस हि संख्ये महाबाहुः ककुदं सर्वरक्षसाम् ।\nवानरान् राजपुत्रौ च क्षिप्रमेव हनिष्यति ॥६-६०-१८॥",
        "index": 18,
        "shloka_num": 18
    },
    {
        "text": "एष केतुः परं संख्ये मुख्यो वै सर्वरक्षसाम् ।\nकुम्भकर्णः सदा शेते मूढो ग्राम्यसुखे रतः ॥६-६०-१९॥",
        "index": 19,
        "shloka_num": 19
    },
    {
        "text": "रामेणाभिनिरस्तस्य संग्रामेऽस्मिन् सुदारुणे ।\nभविष्यति न मे शोकः कुम्भकर्णे विबोधिते ॥६-६०-२०॥",
        "index": 20,
        "shloka_num": 20
    },
    {
        "text": "किं करिष्याम्यहं तेन शक्रतुल्यबलेन हि ।\nईदृशे व्यसने घोरे यो न साह्याय कल्पते ॥६-६०-२१॥",
        "index": 21,
        "shloka_num": 21
    },
    {
        "text": "ते तु तद् वचनं श्रुत्वा राक्षसेन्द्रस्य राक्षसाः ।\nजग्मुः परमसम्भ्रान्ताः कुम्भकर्णनिवेशनम् ॥६-६०-२२॥",
        "index": 22,
        "shloka_num": 22
    },
    {
        "text": "ते रावणसमादिष्टा मांसशोणितभोजनाः ।\nगन्धं माल्यं महद्भक्ष्यमादाय सहसा ययुः ॥६-६०-२३॥",
        "index": 23,
        "shloka_num": 23
    },
    {
        "text": "तां प्रविश्य महाद्वारां सर्वतो योजनायताम् ।\nकुम्भकर्णगुहां रम्यां पुष्पगन्धप्रवाहिनीम् ॥६-६०-२४॥",
        "index": 24,
        "shloka_num": 24
    },
    {
        "text": "कुम्भकर्णस्य निःश्वासादवधूता महाबलाः ।\nप्रतिष्ठमानाः कृच्छ्रेण यत्नात् प्रविविशुर्गुहाम् ॥६-६०-२५॥",
        "index": 25,
        "shloka_num": 25
    },
    {
        "text": "तां प्रविश्य गुहां रम्यां रत्नकाञ्चनकुट्टिमाम् ।\nददृशुर्नैर्ऋतव्याघ्राः शयानं भीमविक्रमम् ॥६-६०-२६॥",
        "index": 26,
        "shloka_num": 26
    },
    {
        "text": "ते तु तं विकृतं सुप्तं विकीर्णमिव पर्वतम् ।\nकुम्भकर्णं महानिद्रं समेताः प्रत्यबोधयन् ॥६-६०-२७॥",
        "index": 27,
        "shloka_num": 27
    },
    {
        "text": "ऊर्ध्वलोमाञ्चिततनुं श्वसन्तमिव पन्नगम् ।\nभ्रामयन्तं विनिःश्वासैः शयानं भीमविक्रमम् ॥६-६०-२८॥",
        "index": 28,
        "shloka_num": 28
    },
    {
        "text": "भीमनासापुटं तं तु पातालविपुलाननम् ।\nशयने न्यस्तसर्वाङ्गं मेदोरुधिरगन्धिनम् ॥६-६०-२९॥",
        "index": 29,
        "shloka_num": 29
    },
    {
        "text": "काञ्चनाङ्गदनद्धाङ्गं किरीटेनार्कवर्चसम् ।\nददृशुर्नैर्ऋतव्याघ्रं कुम्भकर्णमरिंदमम् ॥६-६०-३०॥",
        "index": 30,
        "shloka_num": 30
    },
    {
        "text": "ततश्चक्रुर्महात्मानः कुम्भकर्णस्य चाग्रतः ।\nभूतानां मेरुसंकाशं राशिं परमतर्पणम् ॥६-६०-३१॥",
        "index": 31,
        "shloka_num": 31
    },
    {
        "text": "मृगाणां महिषाणां च वराहाणां च संचयान् ।\nचक्रुर्नैर्ऋतशार्दूला राशिमन्नस्य चाद्भुतम् ॥६-६०-३२॥",
        "index": 32,
        "shloka_num": 32
    },
    {
        "text": "ततः शोणितकुम्भांश्च मांसानि विविधानि च ।\nपुरस्तात् कुम्भकर्णस्य चक्रुस्त्रिदशशत्रवः ॥६-६०-३३॥",
        "index": 33,
        "shloka_num": 33
    },
    {
        "text": "लिलिपुश्च परार्घ्येन चन्दनेन परंतपम् ।\nदिव्यैराश्वासयामासुर्माल्यैर्गन्धैश्च गन्धिभिः ॥६-६०-३४॥",
        "index": 34,
        "shloka_num": 34
    },
    {
        "text": "धूपगन्धांश्च ससृजुस्तुष्टुवुश्च परंतपम् ।\nजलदा इव चानेदुर्यातुधानास्ततस्ततः ॥६-६०-३५॥",
        "index": 35,
        "shloka_num": 35
    },
    {
        "text": "शङ्खांश्च पूरयामासुः शशाङ्कसदृशप्रभान् ।\nतुमुलं युगपच्चापि विनेदुश्चाप्यमर्षिताः ॥६-६०-३६॥",
        "index": 36,
        "shloka_num": 36
    },
    {
        "text": "नेदुरास्फोटयामासुश्चिक्षिपुस्ते निशाचराः ।\nकुम्भकर्णविबोधार्थं चक्रुस्ते विपुलं स्वरम् ॥६-६०-३७॥",
        "index": 37,
        "shloka_num": 37
    },
    {
        "text": "सशङ्खभेरीपणवप्रणादं सास्फोटितक्ष्वेलितसिंहनादम् ।\nदिशो द्रवन्तस्त्रिदिवं किरन्तः श्रुत्वा विहंगाः सहसा निपेतुः ॥६-६०-३८॥",
        "index": 38,
        "shloka_num": 38
    },
    {
        "text": "यदा भृशं तैर्निनदैर्महात्मा न कुम्भकर्णो बुबुधे प्रसुप्तः ।\nततो भुशुण्डीर्मुसलानि सर्वे रक्षोगणास्ते जगृहुर्गदाश्च ॥६-६०-३९॥",
        "index": 39,
        "shloka_num": 39
    },
    {
        "text": "तं शैलशृङ्गैर्मुसलैर्गदाभिर्वक्षःस्थले मुद्गरमुष्टिभिश्च ।\nसुखप्रसुप्तं भुवि कुम्भकर्णं रक्षांस्युदग्राणि तदा निजघ्नुः ॥६-६०-४०॥",
        "index": 40,
        "shloka_num": 40
    },
    {
        "text": "तस्य निःश्वासवातेन कुम्भकर्णस्य रक्षसः ।\nराक्षसाः कुम्भकर्णस्य स्थातुं शेकुर्न चाग्रतः ॥६-६०-४१॥",
        "index": 41,
        "shloka_num": 41
    },
    {
        "text": "ततः परिहिता गाढं राक्षसा भीमविक्रमाः ।\nमृदङ्गपणवान् भेरीः शङ्खकुम्भगणांस्तथा ॥६-६०-४२॥",
        "index": 42,
        "shloka_num": 42
    },
    {
        "text": "दश राक्षससाहस्रं युगपत्पर्यवारयत् ।\nनीलाञ्जनचयाकारं ते तु तं प्रत्यबोधयन् ॥६-६०-४३॥",
        "index": 43,
        "shloka_num": 43
    },
    {
        "text": "अभिघ्नन्तो नदन्तश्च न च सम्बुबुधे तदा ।\nयदा चैनं न शेकुस्ते प्रतिबोधयितुं तदा ॥६-६०-४४॥",
        "index": 44,
        "shloka_num": 44
    },
    {
        "text": "ततो गुरुतरं यत्नं दारुणं समुपाक्रमन् ।\nअश्वानुष्ट्रान् खरान् नागाञ्जघ्नुर्दण्डकशाङ्कुशैः ॥६-६०-४५॥",
        "index": 45,
        "shloka_num": 45
    },
    {
        "text": "भेरीशङ्खमृदङ्गांश्च सर्वप्राणैरवादयन् ।\nनिजघ्नुश्चास्य गात्राणि महाकाष्ठकटंकरैः ॥६-६०-४६॥",
        "index": 46,
        "shloka_num": 46
    },
    {
        "text": "मुद्गरैर्मुसलैश्चापि सर्वप्राणसमुद्यतैः ।\nतेन नादेन महता लङ्का सर्वा प्रपूरिता ।\nसपर्वतवना सर्वा सोऽपि नैव प्रबुध्यते ॥६-६०-४७॥",
        "index": 47,
        "shloka_num": 47
    },
    {
        "text": "ततो भेरीसहस्रं तु युगपत् समहन्यत ।\nमृष्टकाञ्चनकोणानामसक्तानां समन्ततः ॥६-६०-४८॥",
        "index": 48,
        "shloka_num": 48
    },
    {
        "text": "एवमप्यतिनिद्रस्तु यदा नैव प्रबुध्यते ।\nशापस्य वशमापन्नस्ततः क्रुद्धा निशाचराः ॥६-६०-४९॥",
        "index": 49,
        "shloka_num": 49
    },
    {
        "text": "ततः कोपसमाविष्टाः सर्वे भीमपराक्रमाः ।\nतद् रक्षो बोधयिष्यन्तश्चक्रुरन्ये पराक्रमम् ॥६-६०-५०॥",
        "index": 50,
        "shloka_num": 50
    },
    {
        "text": "अन्ये भेरीः समाजघ्नुरन्ये चक्रुर्महास्वनम् ।\nकेशानन्ये प्रलुलुपुः कर्णानन्ये दशन्ति च ॥६-६०-५१॥",
        "index": 51,
        "shloka_num": 51
    },
    {
        "text": "उदकुम्भशतानन्ये समसिञ्चन्त कर्णयोः ।\nन कुम्भकर्णः पस्पन्दे महानिद्रावशं गतः ॥६-६०-५२॥",
        "index": 52,
        "shloka_num": 52
    },
    {
        "text": "अन्ये च बलिनस्तस्य कूटमुद्गरपाणयः ।\nमूर्ध्नि वक्षसि गात्रेषु पातयन् कूटमुद्गरान् ॥६-६०-५३॥",
        "index": 53,
        "shloka_num": 53
    },
    {
        "text": "रज्जुबन्धनबद्धाभिः शतघ्नीभिश्च सर्वतः ।\nवध्यमानो महाकायो न प्राबुध्यत राक्षसः ॥६-६०-५४॥",
        "index": 54,
        "shloka_num": 54
    },
    {
        "text": "वारणानां सहस्रं च शरीरेऽस्य प्रधावितम् ।\nकुम्भकर्णस्तदा बुद्ध्वा स्पर्शं परमबुध्यत ॥६-६०-५५॥",
        "index": 55,
        "shloka_num": 55
    },
    {
        "text": "स पात्यमानैर्गिरिशृङ्गवृक्षैरचिन्तयंस्तान् विपुलान् प्रहारान् ।\nनिद्राक्षयात् क्षुद्भयपीडितश्च विजृम्भमाणः सहसोत्पपात ॥६-६०-५६॥",
        "index": 56,
        "shloka_num": 56
    },
    {
        "text": "स नागभोगाचलशृङ्गकल्पौ विक्षिप्य बाहू जितवज्रसारौ ।\nविवृत्य वक्त्रं वडवामुखाभं निशाचरोऽसौ विकृतं जजृम्भे ॥६-६०-५७॥",
        "index": 57,
        "shloka_num": 57
    },
    {
        "text": "तस्य जाजृम्भमाणस्य वक्त्रं पातालसंनिभम् ।\nददृशे मेरुशृङ्गाग्रे दिवाकर इवोदितः ॥६-६०-५८॥",
        "index": 58,
        "shloka_num": 58
    },
    {
        "text": "स जृम्भमाणोऽतिबलः प्रबुद्धस्तु निशाचरः ।\nनिःश्वासश्चास्य संजज्ञे पर्वतादिव मारुतः ॥६-६०-५९॥",
        "index": 59,
        "shloka_num": 59
    },
    {
        "text": "रूपमुत्तिष्ठतस्तस्य कुम्भकर्णस्य तद् बभौ ।\nयुगान्ते सर्वभूतानि कालस्येव दिधक्षतः ॥६-६०-६०॥",
        "index": 60,
        "shloka_num": 60
    },
    {
        "text": "तस्य दीप्ताग्निसदृशे विद्युत्सदृशवर्चसी ।\nददृशाते महानेत्रे दीप्ताविव महाग्रहौ ॥६-६०-६१॥",
        "index": 61,
        "shloka_num": 61
    },
    {
        "text": "ततस्त्वदर्शयन् सर्वान् भक्ष्यांश्च विविधान् बहून् ।\nवराहान् महिषांश्चैव बभक्ष स महाबलः ॥६-६०-६२॥",
        "index": 62,
        "shloka_num": 62
    },
    {
        "text": "आदद् बुभुक्षितो मांसं शोणितं तृषितोऽपिबत् ।\nमेदःकुम्भांश्च मद्यांश्च पपौ शक्ररिपुस्तदा ॥६-६०-६३॥",
        "index": 63,
        "shloka_num": 63
    },
    {
        "text": "ततस्तृप्त इति ज्ञात्वा समुत्पेतुर्निशाचराः ।\nशिरोभिश्च प्रणम्यैनं सर्वतः पर्यवारयन् ॥६-६०-६४॥",
        "index": 64,
        "shloka_num": 64
    },
    {
        "text": "निद्राविशदनेत्रस्तु कलुषीकृतलोचनः ।\nचारयन् सर्वतो दृष्टिं तान् ददर्श निशाचरान् ॥६-६०-६५॥",
        "index": 65,
        "shloka_num": 65
    },
    {
        "text": "स सर्वान् सान्त्वयामास नैर्ऋतान् नैर्ऋतर्षभः ।\nबोधनाद् विस्मितश्चापि राक्षसानिदमब्रवीत् ॥६-६०-६६॥",
        "index": 66,
        "shloka_num": 66
    },
    {
        "text": "किमर्थमहमादृत्य भवद्भिः प्रतिबोधितः ।\nकच्चित् सुकुशलं राज्ञो भयं वा नेह किंचन ॥६-६०-६७॥",
        "index": 67,
        "shloka_num": 67
    },
    {
        "text": "अथवा ध्रुवमन्येभ्यो भयं परमुपस्थितम् ।\nयदर्थमेव त्वरितैर्भवद्भिः प्रतिबोधितः ॥६-६०-६८॥",
        "index": 68,
        "shloka_num": 68
    },
    {
        "text": "अद्य राक्षसराजस्य भयमुत्पाटयाम्यहम् ।\nदारयिष्ये महेन्द्रं वा शीतयिष्ये तथानलम् ॥६-६०-६९॥",
        "index": 69,
        "shloka_num": 69
    },
    {
        "text": "न ह्यल्पकारणे सुप्तं बोधयिष्यति मादृशम् ।\nतदाख्यातार्थतत्त्वेन मत्प्रबोधनकारणम् ॥६-६०-७०॥",
        "index": 70,
        "shloka_num": 70
    },
    {
        "text": "एवं ब्रुवाणं संरब्धं कुम्भकर्णमरिंदमम् ।\nयूपाक्षः सचिवो राज्ञः कृताञ्जलिरभाषत ॥६-६०-७१॥",
        "index": 71,
        "shloka_num": 71
    },
    {
        "text": "न नो देवकृतं किंचिद् भयमस्ति कदाचन ।\nमानुषान्नो भयं राजंस्तुमुलं सम्प्रबाधते ॥६-६०-७२॥",
        "index": 72,
        "shloka_num": 72
    },
    {
        "text": "न दैत्यदानवेभ्यो वा भयमस्ति न नः क्वचित् ।\nयादृशं मानुषं राजन् भयमस्मानुपस्थितम् ॥६-६०-७३॥",
        "index": 73,
        "shloka_num": 73
    },
    {
        "text": "वानरैः पर्वताकारैर्लङ्केयं परिवारिता ।\nसीताहरणसंतप्ताद् रामान्नस्तुमुलं भयम् ॥६-६०-७४॥",
        "index": 74,
        "shloka_num": 74
    },
    {
        "text": "एकेन वानरेणेयं पूर्वं दग्धा महापुरी ।\nकुमारो निहतश्चाक्षः सानुयात्रः सकुञ्जरः ॥६-६०-७५॥",
        "index": 75,
        "shloka_num": 75
    },
    {
        "text": "स्वयं रक्षोधिपश्चापि पौलस्त्यो देवकण्टकः ।\nव्रजेति संयुगे मुक्तो रामेणादित्यवर्चसा ॥६-६०-७६॥",
        "index": 76,
        "shloka_num": 76
    },
    {
        "text": "यन्न देवैः कृतो राजा नापि दैत्यैर्न दानवैः ।\nकृतः स इह रामेण विमुक्तः प्राणसंशयात् ॥६-६०-७७॥",
        "index": 77,
        "shloka_num": 77
    },
    {
        "text": "स यूपाक्षवचः श्रुत्वा भ्रातुर्युधि पराभवम् ।\nकुम्भकर्णो विवृत्ताक्षो यूपाक्षमिदमब्रवीत् ॥६-६०-७८॥",
        "index": 78,
        "shloka_num": 78
    },
    {
        "text": "सर्वमद्यैव यूपाक्ष हरिसैन्यं सलक्ष्मणम् ।\nराघवं च रणे जित्वा ततो द्रक्ष्यामि रावणम् ॥६-६०-७९॥",
        "index": 79,
        "shloka_num": 79
    },
    {
        "text": "राक्षसांस्तर्पयिष्यामि हरीणां मांसशोणितैः ।\nरामलक्ष्मणयोश्चापि स्वयं पास्यामि शोणितम् ॥६-६०-८०॥",
        "index": 80,
        "shloka_num": 80
    },
    {
        "text": "तत् तस्य वाक्यं ब्रुवतो निशम्य सगर्वितं रोषविवृद्धदोषम् ।\nमहोदरो नैर्ऋतयोधमुख्यः कृताञ्जलिर्वाक्यमिदं बभाषे ॥६-६०-८१॥",
        "index": 81,
        "shloka_num": 81
    },
    {
        "text": "रावणस्य वचः श्रुत्वा गुणदोषौ विमृश्य च ।\nपश्चादपि महाबाहो शत्रून् युधि विजेष्यसि ॥६-६०-८२॥",
        "index": 82,
        "shloka_num": 82
    },
    {
        "text": "महोदरवचः श्रुत्वा राक्षसैः परिवारितः ।\nकुम्भकर्णो महातेजाः सम्प्रतस्थे महाबलः ॥६-६०-८३॥",
        "index": 83,
        "shloka_num": 83
    },
    {
        "text": "सुप्तमुत्थाप्य भीमाक्षं भीमरूपपराक्रमम् ।\nराक्षसास्त्वरिता जग्मुर्दशग्रीवनिवेशनम् ॥६-६०-८४॥",
        "index": 84,
        "shloka_num": 84
    },
    {
        "text": "तेऽभिगम्य दशग्रीवमासीनं परमासने ।\nऊचुर्बद्धाञ्जलिपुटाः सर्व एव निशाचराः ॥६-६०-८५॥",
        "index": 85,
        "shloka_num": 85
    },
    {
        "text": "कुम्भकर्णः प्रबुद्धोऽसौ भ्राता ते राक्षसेश्वर ।\nकथं तत्रैव निर्यातु द्रक्ष्यसे तमिहागतम् ॥६-६०-८६॥",
        "index": 86,
        "shloka_num": 86
    },
    {
        "text": "रावणस्त्वब्रवीद्धृष्टो राक्षसांस्तानुपस्थितान् ।\nद्रष्टुमेनमिहेच्छामि यथान्यायं च पूज्यताम् ॥६-६०-८७॥",
        "index": 87,
        "shloka_num": 87
    },
    {
        "text": "तथेत्युक्त्वा तु ते सर्वे पुनरागम्य राक्षसाः ।\nकुम्भकर्णमिदं वाक्यमूचू रावणचोदिताः ॥६-६०-८८॥",
        "index": 88,
        "shloka_num": 88
    },
    {
        "text": "द्रष्टुं त्वां काङ्क्षते राजा सर्वराक्षसपुङ्गवः ।\nगमने क्रियतां बुद्धिर्भ्रातरं सम्प्रहर्षय ॥६-६०-८९॥",
        "index": 89,
        "shloka_num": 89
    },
    {
        "text": "कुम्भकर्णस्तु दुर्धर्षो भ्रातुराज्ञाय शासनम् ।\nतथेत्युक्त्वा महावीर्यः शयनादुत्पपात ह ॥६-६०-९०॥",
        "index": 90,
        "shloka_num": 90
    },
    {
        "text": "प्रक्षाल्य वदनं हृष्टः स्नातः परमहर्षितः ।\nपिपासुस्त्वरयामास पानं बलसमीरणम् ॥६-६०-९१॥",
        "index": 91,
        "shloka_num": 91
    },
    {
        "text": "ततस्ते त्वरितास्तत्र राक्षसा रावणाज्ञया ।\nमद्यं भक्ष्यांश्च विविधान् क्षिप्रमेवोपहारयन् ॥६-६०-९२॥",
        "index": 92,
        "shloka_num": 92
    },
    {
        "text": "पीत्वा घटसहस्रे द्वे गमनायोपचक्रमे ।\nईषत्समुत्कटो मत्तस्तेजोबलसमन्वितः ॥६-६०-९३॥",
        "index": 93,
        "shloka_num": 93
    },
    {
        "text": "कुम्भकर्णो बभौ रुष्टः कालान्तकयमोपमः ।\nभ्रातुः स भवनं गच्छन् रक्षोबलसमन्वितः ।\nकुम्भकर्णः पदन्यासैरकम्पयत मेदिनीम् ॥६-६०-९४॥",
        "index": 94,
        "shloka_num": 94
    },
    {
        "text": "स राजमार्गं वपुषा प्रकाशयन् सहस्ररश्मिर्धरणीमिवांशुभिः ।\nजगाम तत्राञ्जलिमालया वृतः शतक्रतुर्गेहमिव स्वयंभुवः ॥६-६०-९५॥",
        "index": 95,
        "shloka_num": 95
    },
    {
        "text": "तं राजमार्गस्थममित्रघातिनं वनौकसस्ते सहसा बहिःस्थिताः ।\nदृष्ट्वाप्रमेयं गिरिशृङ्गकल्पं वितत्रसुस्ते सह यूथपालैः ॥६-६०-९६॥",
        "index": 96,
        "shloka_num": 96
    },
    {
        "text": "केचिच्छरण्यं शरणं स्म रामं व्रजन्ति केचिद् व्यथिताः पतन्ति ।\nकेचिद् दशश्च व्यथिताः पतन्ति केचिद् भयार्ता भुवि शेरते स्म ॥६-६०-९७॥",
        "index": 97,
        "shloka_num": 97
    },
    {
        "text": "तमद्रिशृङ्गप्रतिमं किरीटिनं स्पृशन्तमादित्यमिवात्मतेजसा ।\nवनौकसः प्रेक्ष्य विवृद्धमद्भुतं भयार्दिता दुद्रुविरे यतस्ततः ॥६-६०-९८॥",
        "index": 98,
        "shloka_num": 98
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णप्रबोधः नाम षष्ठितमः सर्गः ॥६-६०॥",
        "index": 99,
        "shloka_num": null
    }
]
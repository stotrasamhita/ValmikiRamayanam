[
    {
        "text": "अथ श्रीमद्वाल्मीकीयरामायणे युद्धकाण्डे रावणाभिषेणनम् नाम एकोनषष्ठितमः सर्गः ॥६-५९॥",
        "index": 0,
        "shloka_num": null
    },
    {
        "text": "तस्मिन् हते राक्षससैन्यपाले प्लवंगमानामृषभेण युद्धे ।\nभीमायुधं सागरवेगतुल्यं विदुद्रुवे राक्षसराजसैन्यम् ॥६-५९-१॥",
        "index": 1,
        "shloka_num": 1
    },
    {
        "text": "गत्वा तु रक्षोधिपतेः शशंसुः सेनापतिं पावकसूनुशस्तम् ।\nतच्चापि तेषां वचनं निशम्य रक्षोधिपः क्रोधवशं जगाम ॥६-५९-२॥",
        "index": 2,
        "shloka_num": 2
    },
    {
        "text": "संख्ये प्रहस्तं निहतं निशम्य क्रोधार्दितः शोकपरीतचेताः ।\nउवाच तान् राक्षसयूथमुख्यानिन्द्रो यथा निर्जरयूथमुख्यान् ॥६-५९-३॥",
        "index": 3,
        "shloka_num": 3
    },
    {
        "text": "नावज्ञा रिपवे कार्या यैरिन्द्रबलसादनः ।\nसूदितः सैन्यपालो मे सानुयात्रः सकुञ्जरः ॥६-५९-४॥",
        "index": 4,
        "shloka_num": 4
    },
    {
        "text": "सोऽहं रिपुविनाशाय विजयायाविचारयन् ।\nस्वयमेव गमिष्यामि रणशीर्षं तदद्भुतम् ॥६-५९-५॥",
        "index": 5,
        "shloka_num": 5
    },
    {
        "text": "अद्य तद् वानरानीकं रामं च सहलक्ष्मणम् ।\nनिर्दहिष्यामि बाणौघैर्वनं दीप्तैरिवाग्निभिः ।\nअद्य संतर्पयिष्यामि पृथिवीं कपिशोणितैः ॥६-५९-६॥",
        "index": 6,
        "shloka_num": 6
    },
    {
        "text": "स एवमुक्त्वा ज्वलनप्रकाशं रथं तुरंगोत्तमराजियुक्तम् ।\nप्रकाशमानं वपुषा ज्वलन्तं समारुरोहामरराजशत्रुः ॥६-५९-७॥",
        "index": 7,
        "shloka_num": 7
    },
    {
        "text": "स शङ्खभेरीपणवप्रणादैरास्फोटितक्ष्वेडितसिंहनादैः ।\nपुण्यैः स्तवैश्चापि सुपूज्यमानस्तदा ययौ राक्षसराजमुख्यः ॥६-५९-८॥",
        "index": 8,
        "shloka_num": 8
    },
    {
        "text": "स शैलजीमूतनिकाशरूपैर्मांसाशनैः पावकदीप्तनेत्रैः ।\nबभौ वृतो राक्षसराजमुख्यो भूतैर्वृतो रुद्र इवामरेशः ॥६-५९-९॥",
        "index": 9,
        "shloka_num": 9
    },
    {
        "text": "ततो नगर्याः सहसा महौजा निष्क्रम्य तद् वानरसैन्यमुग्रम् ।\nमहार्णवाभ्रस्तनितं ददर्श समुद्यतं पादपशैलहस्तम् ॥६-५९-१०॥",
        "index": 10,
        "shloka_num": 10
    },
    {
        "text": "तद् राक्षसानीकमतिप्रचण्डमालोक्य रामो भुजगेन्द्रबाहुः ।\nविभीषणं शस्त्रभृतां वरिष्ठमुवाच सेनानुगतः पृथुश्रीः ॥६-५९-११॥",
        "index": 11,
        "shloka_num": 11
    },
    {
        "text": "नानापताकाध्वजछत्रजुष्टं प्रासासिशूलायुधशस्त्रजुष्टम् ।\nकस्येदमक्षोभ्यमभीरुजुष्टं सैन्यं महेन्द्रोपमनागजुष्टम् ॥६-५९-१२॥",
        "index": 12,
        "shloka_num": 12
    },
    {
        "text": "ततस्तु रामस्य निशम्य वाक्यं विभीषणः शक्रसमानवीर्यः ।\nशशंस रामस्य बलप्रवेकं महात्मनां राक्षसपुंगवानाम् ॥६-५९-१३॥",
        "index": 13,
        "shloka_num": 13
    },
    {
        "text": "योऽसौ गजस्कन्धगतो महात्मा नवोदितार्कोपमताम्रवक्त्रः ।\nसंकम्पयन्नागशिरोऽभ्युपैति ह्यकम्पनं त्वेनमवेहि राजन् ॥६-५९-१४॥",
        "index": 14,
        "shloka_num": 14
    },
    {
        "text": "योऽसौ रथस्थो मृगराजकेतुर्धुन्वन् धनुः शक्रधनुःप्रकाशम् ।\nकरीव भात्युग्रविवृत्तदंष्ट्रः स इन्द्रजिन्नाम वरप्रधानः ॥६-५९-१५॥",
        "index": 15,
        "shloka_num": 15
    },
    {
        "text": "यश्चैष विन्ध्यास्तमहेन्द्रकल्पो धन्वी रथस्थोऽतिरथोऽतिवीरः ।\nविस्फारयंश्चापमतुल्यमानं नाम्नातिकायोऽतिविवृद्धकायः ॥६-५९-१६॥",
        "index": 16,
        "shloka_num": 16
    },
    {
        "text": "योऽसौ नवार्कोदितताम्रचक्षुरारुह्य घण्टानिनदप्रणादम् ।\nगजं खरं गर्जति वै महात्मा महोदरो नाम स एष वीरः ॥६-५९-१७॥",
        "index": 17,
        "shloka_num": 17
    },
    {
        "text": "योऽसौ हयं काञ्चनचित्रभाण्डमारुह्य संध्याभ्रगिरिप्रकाशम् ।\nप्रासं समुद्यम्य मरीचिनद्धं पिशाच एषोऽशनितुल्यवेगः ॥६-५९-१८॥",
        "index": 18,
        "shloka_num": 18
    },
    {
        "text": "यश्चैष शूलं निशितं प्रगृह्य विद्युत्प्रभं किंकरवज्रवेगम् ।\nवृषेन्द्रमास्थाय शशिप्रकाशमायाति योऽसौ त्रिशिरा यशस्वी ॥६-५९-१९॥",
        "index": 19,
        "shloka_num": 19
    },
    {
        "text": "असौ च जीमूतनिकाशरूपः कुम्भः पृथुव्यूढसुजातवक्षाः ।\nसमाहितः पन्नगराजकेतुर्विस्फारयन् याति धनुर्विधुन्वन् ॥६-५९-२०॥",
        "index": 20,
        "shloka_num": 20
    },
    {
        "text": "यश्चैष जाम्बूनदवज्रजुष्टं दीप्तं सधूमं परिघं प्रगृह्य ।\nआयाति रक्षोबलकेतुभूतो योऽसौ निकुम्भोऽद्भुतघोरकर्मा ॥६-५९-२१॥",
        "index": 21,
        "shloka_num": 21
    },
    {
        "text": "यश्चैष चापासिशरौघजुष्टं पताकिनं पावकदीप्तरूपम् ।\nरथं समास्थाय विभात्युदग्रो नरान्तकोऽसौ नगशृङ्गयोधी ॥६-५९-२२॥",
        "index": 22,
        "shloka_num": 22
    },
    {
        "text": "यश्चैष नानाविधघोररूपैर्व्याघ्रोष्ट्रनागेन्द्रमृगाश्ववक्त्रैः ।\nभूतैर्वृतो भाति विवृत्तनेत्रैर्योऽसौ सुराणामपि दर्पहन्ता ॥६-५९-२३॥",
        "index": 23,
        "shloka_num": 23
    },
    {
        "text": "यत्रैतदिन्दुप्रतिमं विभाति छत्रं सितं सूक्ष्मशलाकमग्र्यम् ।\nअत्रैष रक्षोधिपतिर्महात्मा भूतैर्वृतो रुद्र इवावभाति ॥६-५९-२४॥",
        "index": 24,
        "shloka_num": 24
    },
    {
        "text": "असौ किरीटी चलकुण्डलास्यो नगेन्द्रविन्ध्योपमभीमकायः ।\nमहेन्द्रवैवस्वतदर्पहन्ता रक्षोधिपः सूर्य इवावभाति ॥६-५९-२५॥",
        "index": 25,
        "shloka_num": 25
    },
    {
        "text": "प्रत्युवाच ततो रामो विभीषणमरिंदमः ।\nअहो दीप्तमहातेजा रावणो राक्षसेश्वरः ॥६-५९-२६॥",
        "index": 26,
        "shloka_num": 26
    },
    {
        "text": "आदित्य इव दुष्प्रेक्ष्यो रश्मिभिर्भाति रावणः ।\nन व्यक्तं लक्षये ह्यस्य रूपं तेजःसमावृतम् ॥६-५९-२७॥",
        "index": 27,
        "shloka_num": 27
    },
    {
        "text": "देवदानववीराणां वपुर्नैवंविधं भवेत् ।\nयादृशं राक्षसेन्द्रस्य वपुरेतद् विराजते ॥६-५९-२८॥",
        "index": 28,
        "shloka_num": 28
    },
    {
        "text": "सर्वे पर्वतसंकाशाः सर्वे पर्वतयोधिनः ।\nसर्वे दीप्तायुधधरा योधास्तस्य महात्मनः ॥६-५९-२९॥",
        "index": 29,
        "shloka_num": 29
    },
    {
        "text": "विभाति रक्षोराजोऽसौ प्रदीप्तैर्भीमदर्शनैः ।\nभूतैः परिवृतस्तीक्ष्णैर्देहवद्भिरिवान्तकः ॥६-५९-३०॥",
        "index": 30,
        "shloka_num": 30
    },
    {
        "text": "दिष्ट्यायमद्य पापात्मा मम दृष्टिपथं गतः ।\nअद्य क्रोधं विमोक्ष्यामि सीताहरणसम्भवम् ॥६-५९-३१॥",
        "index": 31,
        "shloka_num": 31
    },
    {
        "text": "एवमुक्त्वा ततो रामो धनुरादाय वीर्यवान् ।\nलक्ष्मणानुचरस्तस्थौ समुद्धृत्य शरोत्तमम् ॥६-५९-३२॥",
        "index": 32,
        "shloka_num": 32
    },
    {
        "text": "ततः स रक्षोधिपतिर्महात्मा रक्षांसि तान्याह महाबलानि ।\nद्वारेषु चर्यागृहगोपुरेषु सुनिर्वृतास्तिष्ठत निर्विशङ्काः ॥६-५९-३३॥",
        "index": 33,
        "shloka_num": 33
    },
    {
        "text": "इहागतं मां सहितं भवद्भिर्वनौकसश्छिद्रमिदं विदित्वा ।\nशून्यां पुरीं दुष्प्रसहां प्रमथ्य प्रधर्षयेयुः सहसा समेताः ॥६-५९-३४॥",
        "index": 34,
        "shloka_num": 34
    },
    {
        "text": "विसर्जयित्वा सचिवांस्ततस्तान् गतेषु रक्षःसु यथानियोगम् ।\nव्यदारयद् वानरसागरौघं महाझषः पूर्णमिवार्णवौघम् ॥६-५९-३५॥",
        "index": 35,
        "shloka_num": 35
    },
    {
        "text": "तमापतन्तं सहसा समीक्ष्य दीप्तेषुचापं युधि राक्षसेन्द्रम् ।\nमहत् समुत्पाट्य महीधराग्रं दुद्राव रक्षोधिपतिं हरीशः ॥६-५९-३६॥",
        "index": 36,
        "shloka_num": 36
    },
    {
        "text": "तच्छैलशृङ्गं बहुवृक्षसानुं प्रगृह्य चिक्षेप निशाचराय ।\nतमापतन्तं सहसा समीक्ष्य चिच्छेद बाणैस्तपनीयपुङ्खैः ॥६-५९-३७॥",
        "index": 37,
        "shloka_num": 37
    },
    {
        "text": "तस्मिन् प्रवृद्धोत्तमसानुवृक्षे शृङ्गे विदीर्णे पतिते पृथिव्याम् ।\nमहाहिकल्पं शरमन्तकाभं समादधे राक्षसलोकनाथः ॥६-५९-३८॥",
        "index": 38,
        "shloka_num": 38
    },
    {
        "text": "स तं गृहीत्वानिलतुल्यवेगं सविस्फुलिङ्गज्वलनप्रकाशम् ।\nबाणं महेन्द्राशनितुल्यवेगं चिक्षेप सुग्रीववधाय रुष्टः ॥६-५९-३९॥",
        "index": 39,
        "shloka_num": 39
    },
    {
        "text": "स सायको रावणबाहुमुक्तः शक्राशनिप्रख्यवपुःप्रकाशम् ।\nसुग्रीवमासाद्य बिभेद वेगाद् गुहेरिता क्रौञ्चमिवोग्रशक्तिः ॥६-५९-४०॥",
        "index": 40,
        "shloka_num": 40
    },
    {
        "text": "स सायकार्तो विपरीतचेताः कूजन् पृथिव्यां निपपात वीरः ।\nतं वीक्ष्य भूमौ पतितं विसंज्ञं नेदुः प्रहृष्टा युधि यातुधानाः ॥६-५९-४१॥",
        "index": 41,
        "shloka_num": 41
    },
    {
        "text": "ततो गवाक्षो गवयः सुषेणस्त्वथर्षभो ज्योतिमुखो नलश्च ।\nशैलान् समुत्पाट्य विवृद्धकायाः प्रदुद्रुवुस्तं प्रति राक्षसेन्द्रम् ॥६-५९-४२॥",
        "index": 42,
        "shloka_num": 42
    },
    {
        "text": "तेषां प्रहारान् स चकार मोघान् रक्षोधिपो बाणशतैः शिताग्रैः ।\nतान् वानरेन्द्रानपि बाणजालैर्बिभेद जाम्बूनदचित्रपुङ्खैः ॥६-५९-४३॥",
        "index": 43,
        "shloka_num": 43
    },
    {
        "text": "ते वानरेन्द्रास्त्रिदशारिबाणैर्भिन्ना निपेतुर्भुवि भीमकायाः ।\nततस्तु तद् वानरसैन्यमुग्रं प्रच्छादयामास स बाणजालैः ॥६-५९-४४॥",
        "index": 44,
        "shloka_num": 44
    },
    {
        "text": "ते वध्यमानाः पतिताश्च वीरा नानद्यमाना भयशल्यविद्धाः ।\nशाखामृगा रावणसायकार्ता जग्मुः शरण्यं शरणं स्म रामम् ॥६-५९-४५॥",
        "index": 45,
        "shloka_num": 45
    },
    {
        "text": "ततो महात्मा स धनुर्धनुष्मानादाय रामः सहसा जगाम ।\nतं लक्ष्मणः प्राञ्जलिरभ्युपेत्य उवाच रामं परमार्थयुक्तम् ॥६-५९-४६॥",
        "index": 46,
        "shloka_num": 46
    },
    {
        "text": "काममार्य सुपर्याप्तो वधायास्य दुरात्मनः ।\nविधमिष्याम्यहं चैतमनुजानीहि मां विभो ॥६-५९-४७॥",
        "index": 47,
        "shloka_num": 47
    },
    {
        "text": "तमब्रवीन्महातेजा रामः सत्यपराक्रमः ।\nगच्छ यत्नपरश्चापि भव लक्ष्मण संयुगे ॥६-५९-४८॥",
        "index": 48,
        "shloka_num": 48
    },
    {
        "text": "रावणो हि महावीर्यो रणेऽद्भुतपराक्रमः ।\nत्रैलोक्येनापि संक्रुद्धो दुष्प्रसह्यो न संशयः ॥६-५९-४९॥",
        "index": 49,
        "shloka_num": 49
    },
    {
        "text": "तस्यच्छिद्राणि मार्गस्व स्वच्छिद्राणि च लक्षय ।\nचक्षुषा धनुषाऽऽत्मानं गोपायस्व समाहितः ॥६-५९-५०॥",
        "index": 50,
        "shloka_num": 50
    },
    {
        "text": "राघवस्य वचः श्रुत्वा सम्परिष्वज्य पूज्य च ।\nअभिवाद्य च रामाय ययौ सौमित्रिराहवे ॥६-५९-५१॥",
        "index": 51,
        "shloka_num": 51
    },
    {
        "text": "स रावणं वारणहस्तबाहुं ददर्श भीमोद्यतदीप्तचापम् ।\nप्रच्छादयन्तं शरवृष्टिजालैस्तान् वानरान् भिन्नविकीर्णदेहान् ॥६-५९-५२॥",
        "index": 52,
        "shloka_num": 52
    },
    {
        "text": "तमालोक्य महातेजा हनूमान् मारुतात्मजः ।\nनिवार्य शरजालानि विदुद्राव स रावणम् ॥६-५९-५३॥",
        "index": 53,
        "shloka_num": 53
    },
    {
        "text": "रथं तस्य समासाद्य बाहुमुद्यम्य दक्षिणम् ।\nत्रासयन् रावणं धीमान् हनूमान् वाक्यमब्रवीत् ॥६-५९-५४॥",
        "index": 54,
        "shloka_num": 54
    },
    {
        "text": "देवदानवगन्धर्वैर्यक्षैश्च सह राक्षसैः ।\nअवध्यत्वं त्वया प्राप्तं वानरेभ्यस्तु ते भयम् ॥६-५९-५५॥",
        "index": 55,
        "shloka_num": 55
    },
    {
        "text": "एष मे दक्षिणो बाहुः पञ्चशाखः समुद्यतः ।\nविधमिष्यति ते देहे भूतात्मानं चिरोषितम् ॥६-५९-५६॥",
        "index": 56,
        "shloka_num": 56
    },
    {
        "text": "श्रुत्वा हनूमतो वाक्यं रावणो भीमविक्रमः ।\nसंरक्तनयनः क्रोधादिदं वचनमब्रवीत् ॥६-५९-५७॥",
        "index": 57,
        "shloka_num": 57
    },
    {
        "text": "क्षिप्रं प्रहर निःशङ्कं स्थिरां कीर्तिमवाप्नुहि ।\nततस्त्वां ज्ञातविक्रान्तं नाशयिष्यामि वानर ॥६-५९-५८॥",
        "index": 58,
        "shloka_num": 58
    },
    {
        "text": "रावणस्य वचः श्रुत्वा वायुसूनुर्वचोऽब्रवीत् ।\nप्रहतं हि मया पूर्वमक्षं तव सुतं स्मर ॥६-५९-५९॥",
        "index": 59,
        "shloka_num": 59
    },
    {
        "text": "एवमुक्तो महातेजा रावणो राक्षसेश्वरः ।\nआजघानानिलसुतं तलेनोरसि वीर्यवान् ॥६-५९-६०॥",
        "index": 60,
        "shloka_num": 60
    },
    {
        "text": "स तलाभिहतस्तेन चचाल च मुहुर्मुहुः ।\nस्थितो मुहूर्तं तेजस्वी स्थैर्यं कृत्वा महामतिः ॥६-५९-६१॥",
        "index": 61,
        "shloka_num": 61
    },
    {
        "text": "आजघान च संक्रुद्धस्तलेनैवामरद्विषम् ।\nततः स तेनाभिहतो वानरेण महात्मना ॥६-५९-६२॥",
        "index": 62,
        "shloka_num": 62
    },
    {
        "text": "दशग्रीवः समाधूतो यथा भूमितलेऽचलः ।\nसंग्रामे तं तथा दृष्ट्वा रावणं तलताडितम् ॥६-५९-६३॥",
        "index": 63,
        "shloka_num": 63
    },
    {
        "text": "ऋषयो वानराः सिद्धा नेदुर्देवाः सहासुरैः ।\nअथाश्वस्य महातेजा रावणो वाक्यमब्रवीत् ॥६-५९-६४॥",
        "index": 64,
        "shloka_num": 64
    },
    {
        "text": "साधु वानर वीर्येण श्लाघनीयोऽसि मे रिपुः ।\nरावणेनैवमुक्तस्तु मारुतिर्वाक्यमब्रवीत् ॥६-५९-६५॥",
        "index": 65,
        "shloka_num": 65
    },
    {
        "text": "धिगस्तु मम वीर्यस्य यत् त्वं जीवसि रावण ।\nसकृत् तु प्रहरेदानीं दुर्बुद्धे किं विकत्थसे ॥६-५९-६६॥",
        "index": 66,
        "shloka_num": 66
    },
    {
        "text": "ततस्त्वां मामको मुष्टिर्नयिष्यति यमक्षयम् ।\nततो मारुतिवाक्येन कोपस्तस्य प्रजज्वले ॥६-५९-६७॥",
        "index": 67,
        "shloka_num": 67
    },
    {
        "text": "संरक्तनयनो यत्नान्मुष्टिमावृत्य दक्षिणम् ।\nपातयामास वेगेन वानरोरसि वीर्यवान् ॥६-५९-६८॥",
        "index": 68,
        "shloka_num": 68
    },
    {
        "text": "हनूमान् वक्षसि व्यूढे संचचाल पुनः पुनः ।\nविह्वलं तु तदा दृष्ट्वा हनूमन्तं महाबलम् ॥६-५९-६९॥",
        "index": 69,
        "shloka_num": 69
    },
    {
        "text": "रथेनातिरथः शीघ्रं नीलं प्रति समभ्यगात् ।\nराक्षसानामधिपतिर्दशग्रीवः प्रतापवान् ॥६-५९-७०॥",
        "index": 70,
        "shloka_num": 70
    },
    {
        "text": "पन्नगप्रतिमैर्भीमैः परमर्माभिभेदनैः ।\nशरैरादीपयामास नीलं हरिचमूपतिम् ॥६-५९-७१॥",
        "index": 71,
        "shloka_num": 71
    },
    {
        "text": "स शरौघसमायस्तो नीलो हरिचमूपतिः ।\nकरेणैकेन शैलाग्रं रक्षोधिपतयेऽसृजत् ॥६-५९-७२॥",
        "index": 72,
        "shloka_num": 72
    },
    {
        "text": "हनूमानपि तेजस्वी समाश्वस्तो महामनाः ।\nविप्रेक्षमाणो युद्धेप्सुः सरोषमिदमब्रवीत् ॥६-५९-७३॥",
        "index": 73,
        "shloka_num": 73
    },
    {
        "text": "नीलेन सह संयुक्तं रावणं राक्षसेश्वरम् ।\nअन्येन युध्यमानस्य न युक्तमभिधावनम् ॥६-५९-७४॥",
        "index": 74,
        "shloka_num": 74
    },
    {
        "text": "रावणोऽथ महातेजास्तं शृङ्गं सप्तभिः शरैः ।\nआजघान सुतीक्ष्णाग्रैस्तद् विकीर्णं पपात ह ॥६-५९-७५॥",
        "index": 75,
        "shloka_num": 75
    },
    {
        "text": "तद् विकीर्णं गिरेः शृङ्गं दृष्ट्वा हरिचमूपतिः ।\nकालाग्निरिव जज्वाल कोपेन परवीरहा ॥६-५९-७६॥",
        "index": 76,
        "shloka_num": 76
    },
    {
        "text": "सोऽश्वकर्णद्रुमान् शालांश्चूतांश्चापि सुपुष्पितान् ।\nअन्यांश्च विविधान् वृक्षान् नीलश्चिक्षेप संयुगे ॥६-५९-७७॥",
        "index": 77,
        "shloka_num": 77
    },
    {
        "text": "स तान् वृक्षान् समासाद्य प्रतिचिच्छेद रावणः ।\nअभ्यवर्षच्च घोरेण शरवर्षेण पावकिम् ॥६-५९-७८॥",
        "index": 78,
        "shloka_num": 78
    },
    {
        "text": "अभिवृष्टः शरौघेण मेघेनेव महाचलः ।\nह्रस्वं कृत्वा ततो रूपं ध्वजाग्रे निपपात ह ॥६-५९-७९॥",
        "index": 79,
        "shloka_num": 79
    },
    {
        "text": "पावकात्मजमालोक्य ध्वजाग्रे समवस्थितम् ।\nजज्वाल रावणः क्रोधात् ततो नीलो ननाद च ॥६-५९-८०॥",
        "index": 80,
        "shloka_num": 80
    },
    {
        "text": "ध्वजाग्रे धनुषश्चाग्रे किरीटाग्रे च तं हरिम् ।\nलक्ष्मणोऽथ हनूमांश्च रामश्चापि सुविस्मिताः ॥६-५९-८१॥",
        "index": 81,
        "shloka_num": 81
    },
    {
        "text": "रावणोऽपि महातेजाः कपिलाघवविस्मितः ।\nअस्त्रमाहारयामास दीप्तमाग्नेयमद्भुतम् ॥६-५९-८२॥",
        "index": 82,
        "shloka_num": 82
    },
    {
        "text": "ततस्ते चुक्रुशुर्हृष्टा लब्धलक्षाः प्लवंगमाः ।\nनीललाघवसम्भ्रान्तं दृष्ट्वा रावणमाहवे ॥६-५९-८३॥",
        "index": 83,
        "shloka_num": 83
    },
    {
        "text": "वानराणां च नादेन संरब्धो रावणस्तदा ।\nसम्भ्रमाविष्टहृदयो न किंचित् प्रत्यपद्यत ॥६-५९-८४॥",
        "index": 84,
        "shloka_num": 84
    },
    {
        "text": "आग्नेयेनापि संयुक्तं गृहीत्वा रावणः शरम् ।\nध्वजशीर्षस्थितं नीलमुदैक्षत निशाचरः ॥६-५९-८५॥",
        "index": 85,
        "shloka_num": 85
    },
    {
        "text": "ततोऽब्रवीन्महातेजा रावणो राक्षसेश्वरः ।\nकपे लाघवयुक्तोऽसि मायया परया सह ॥६-५९-८६॥",
        "index": 86,
        "shloka_num": 86
    },
    {
        "text": "जीवितं खलु रक्षस्व यदि शक्तोऽसि वानर ।\nतानि तान्यात्मरूपाणि सृजसि त्वमनेकशः ॥६-५९-८७॥",
        "index": 87,
        "shloka_num": 87
    },
    {
        "text": "तथापि त्वां मया मुक्तः सायकोऽस्त्रप्रयोजितः ।\nजीवितं परिरक्षन्तं जीविताद् भ्रंशयिष्यति ॥६-५९-८८॥",
        "index": 88,
        "shloka_num": 88
    },
    {
        "text": "एवमुक्त्वा महाबाहू रावणो राक्षसेश्वरः ।\nसंधाय बाणमस्त्रेण चमूपतिमताडयत् ॥६-५९-८९॥",
        "index": 89,
        "shloka_num": 89
    },
    {
        "text": "सोऽस्त्रमुक्तेन बाणेन नीलो वक्षसि ताडितः ।\nनिर्दह्यमानः सहसा स पपात महीतले ॥६-५९-९०॥",
        "index": 90,
        "shloka_num": 90
    },
    {
        "text": "पितृमाहात्म्यसंयोगादात्मनश्चापि तेजसा ।\nजानुभ्यामपतद् भूमौ न तु प्राणैर्वियुज्यत ॥६-५९-९१॥",
        "index": 91,
        "shloka_num": 91
    },
    {
        "text": "विसंज्ञं वानरं दृष्ट्वा दशग्रीवो रणोत्सुकः ।\nरथेनाम्बुदनादेन सौमित्रिमभिदुद्रुवे ॥६-५९-९२॥",
        "index": 92,
        "shloka_num": 92
    },
    {
        "text": "आसाद्य रणमध्ये तं वारयित्वा स्थितो ज्वलन् ।\nधनुर्विस्फारयामास राक्षसेन्द्रः प्रतापवान् ॥६-५९-९३॥",
        "index": 93,
        "shloka_num": 93
    },
    {
        "text": "तमाह सौमित्रिरदीनसत्त्वो विस्फारयन्तं धनुरप्रमेयम् ।\nअवेहि मामद्य निशाचरेन्द्र न वानरांस्त्वं प्रतियोद्धुमर्हसि ॥६-५९-९४॥",
        "index": 94,
        "shloka_num": 94
    },
    {
        "text": "स तस्य वाक्यं प्रतिपूर्णघोषं ज्याशब्दमुग्रं च निशम्य राजा ।\nआसाद्य सौमित्रिमुपस्थितं तं रोषान्वितं वाचमुवाच रक्षः ॥६-५९-९५॥",
        "index": 95,
        "shloka_num": 95
    },
    {
        "text": "दिष्ट्यासि मे राघव दृष्टिमार्गं प्राप्तोऽन्तगामी विपरीतबुद्धिः ।\nअस्मिन् क्षणे यास्यसि मृत्युलोकं संसाद्यमानो मम बाणजालैः ॥६-५९-९६॥",
        "index": 96,
        "shloka_num": 96
    },
    {
        "text": "तमाह सौमित्रिरविस्मयानो गर्जन्तमुद्वृत्तशिताग्रदंष्ट्रम् ।\nराजन् न गर्जन्ति महाप्रभावा विकत्थसे पापकृतां वरिष्ठ ॥६-५९-९७॥",
        "index": 97,
        "shloka_num": 97
    },
    {
        "text": "जानामि वीर्यं तव राक्षसेन्द्र बलं प्रतापं च पराक्रमं च ।\nअवस्थितोऽहं शरचापपाणिरागच्छ किं मोघविकत्थनेन ॥६-५९-९८॥",
        "index": 98,
        "shloka_num": 98
    },
    {
        "text": "स एवमुक्तः कुपितः ससर्ज रक्षोधिपः सप्त शरान् सुपुङ्खान् ।\nताँल्लक्ष्मणः काञ्चनचित्रपुङ्खैश्चिच्छेद बाणैर्निशिताग्रधारैः ॥६-५९-९९॥",
        "index": 99,
        "shloka_num": 99
    },
    {
        "text": "तान् प्रेक्षमाणः सहसा निकृत्तान् निकृत्तभोगानिव पन्नगेन्द्रान् ।\nलङ्केश्वरः क्रोधवशं जगाम ससर्ज चान्यान् निशितान् पृषत्कान् ॥६-५९-१००॥",
        "index": 100,
        "shloka_num": 100
    },
    {
        "text": "स बाणवर्षं तु ववर्ष तीव्रं रामानुजः कार्मुकसम्प्रयुक्तम् ।\nक्षुरार्धचन्द्रोत्तमकर्णिभल्लैः शरांश्च चिच्छेद न चुक्षुभे च ॥६-५९-१०१॥",
        "index": 101,
        "shloka_num": 101
    },
    {
        "text": "स बाणजालान्यपि तानि तानि मोघानि पश्यंस्त्रिदशारिराजः ।\nविसिस्मिये लक्ष्मणलाघवेन पुनश्च बाणान् निशितान् मुमोच ॥६-५९-१०२॥",
        "index": 102,
        "shloka_num": 102
    },
    {
        "text": "स लक्ष्मणश्चापि शिताञ् शिताग्रान् महेन्द्रतुल्योऽशनिभीमवेगान् ।\nसंधाय चापे ज्वलनप्रकाशान् ससर्ज रक्षोधिपतेर्वधाय ॥६-५९-१०३॥",
        "index": 103,
        "shloka_num": 103
    },
    {
        "text": "स तान् प्रचिच्छेद हि राक्षसेन्द्रः शिताञ् शराल्ँ लक्ष्मणमाजघान ।\nशरेण कालाग्निसमप्रभेण स्वयंभुदत्तेन ललाटदेशे ॥६-५९-१०४॥",
        "index": 104,
        "shloka_num": 104
    },
    {
        "text": "स लक्ष्मणो रावणसायकार्तश्चचाल चापं शिथिलं प्रगृह्य ।\nपुनश्च संज्ञां प्रतिलभ्य कृच्छ्राच्चिच्छेद चापं त्रिदशेन्द्रशत्रोः ॥६-५९-१०५॥",
        "index": 105,
        "shloka_num": 105
    },
    {
        "text": "निकृत्तचापं त्रिभिराजघान बाणैस्तदा दाशरथिः शिताग्रैः ।\nस सायकार्तो विचचाल राजा कृच्छ्राच्च संज्ञां पुनराससाद ॥६-५९-१०६॥",
        "index": 106,
        "shloka_num": 106
    },
    {
        "text": "स कृत्तचापः शरताडितश्च मेदार्द्रगात्रो रुधिरावसिक्तः ।\nजग्राह शक्तिं स्वयमुग्रशक्तिः स्वयंभुदत्तां युधि देवशत्रुः ॥६-५९-१०७॥",
        "index": 107,
        "shloka_num": 107
    },
    {
        "text": "स तां सधूमानलसंनिकाशां वित्रासनां संयति वानराणाम् ।\nचिक्षेप शक्तिं तरसा ज्वलन्तीं सौमित्रये राक्षसराष्ट्रनाथः ॥६-५९-१०८॥",
        "index": 108,
        "shloka_num": 108
    },
    {
        "text": "तामापतन्तीं भरतानुजोऽस्त्रैर्जघान बाणैश्च हुताग्निकल्पैः ।\nतथापि सा तस्य विवेश शक्तिर्भुजान्तरं दाशरथेर्विशालम् ॥६-५९-१०९॥",
        "index": 109,
        "shloka_num": 109
    },
    {
        "text": "स शक्तिमाञ् शक्तिसमाहतः सन् जज्वाल भूमौ स रघुप्रवीरः ।\nतं विह्वलन्तं सहसाभ्युपेत्य जग्राह राजा तरसा भुजाभ्याम् ॥६-५९-११०॥",
        "index": 110,
        "shloka_num": 110
    },
    {
        "text": "हिमवान् मन्दरो मेरुस्त्रैलोक्यं वा सहामरैः ।\nशक्यं भुजाभ्यामुद्धर्तुं न शक्यो भरतानुजः ॥६-५९-१११॥",
        "index": 111,
        "shloka_num": 111
    },
    {
        "text": "शक्त्या ब्राह्म्या तु सौमित्रिस्ताडितोऽपि स्तनान्तरे ।\nविष्णोरमीमांस्यभागमात्मानं प्रत्यनुस्मरत् ॥६-५९-११२॥",
        "index": 112,
        "shloka_num": 112
    },
    {
        "text": "ततो दानवदर्पघ्नं सौमित्रिं देवकण्टकः ।\nतं पीडयित्वा बाहुभ्यां न प्रभुर्लङ्घनेऽभवत् ॥६-५९-११३॥",
        "index": 113,
        "shloka_num": 113
    },
    {
        "text": "ततः क्रुद्धो वायुसुतो रावणं समभिद्रवत् ।\nआजघानोरसि क्रुद्धो वज्रकल्पेन मुष्टिना ॥६-५९-११४॥",
        "index": 114,
        "shloka_num": 114
    },
    {
        "text": "तेन मुष्टिप्रहारेण रावणो राक्षसेश्वरः ।\nजानुभ्यामगमद् भूमौ चचाल च पपात च ॥६-५९-११५॥",
        "index": 115,
        "shloka_num": 115
    },
    {
        "text": "आस्यैश्च नेत्रैः श्रवणैः पपात रुधिरं बहु ।\nविघूर्णमानो निश्चेष्टो रथोपस्थ उपाविशत् ॥६-५९-११६॥",
        "index": 116,
        "shloka_num": 116
    },
    {
        "text": "विसंज्ञो मूर्च्छितश्चासीन्न च स्थानं समालभत् ।\nविसंज्ञं रावणं दृष्ट्वा समरे भीमविक्रमम् ॥६-५९-११७॥",
        "index": 117,
        "shloka_num": 117
    },
    {
        "text": "ऋषयो वानराश्चैव नेदुर्देवाश्च सासुराः ।\nहनूमानथ तेजस्वी लक्ष्मणं रावणार्दितम् ॥६-५९-११८॥",
        "index": 118,
        "shloka_num": 118
    },
    {
        "text": "आनयद् राघवाभ्याशं बाहुभ्यां परिगृह्य तम् ।\nवायुसूनोः सुहृत्त्वेन भक्त्या परमया च सः ।\nशत्रूणामप्यकम्प्योऽपि लघुत्वमगमत् कपेः ॥६-५९-११९॥",
        "index": 119,
        "shloka_num": 119
    },
    {
        "text": "तं समुत्सृज्य सा शक्तिः सौमित्रिं युधि निर्जितम् ।\nरावणस्य रथे तस्मिन् स्थानं पुनरुपागमत् ॥६-५९-१२०॥",
        "index": 120,
        "shloka_num": 120
    },
    {
        "text": "रावणोऽपि महातेजाः प्राप्य संज्ञां महाहवे ।\nआददे निशितान् बाणाञ्जग्राह च महद्धनुः ॥६-५९-१२१॥",
        "index": 121,
        "shloka_num": 121
    },
    {
        "text": "आश्वस्तश्च विशल्यश्च लक्ष्मणः शत्रुसूदनः ।\nविष्णोर्भागममीमांस्यमात्मानं प्रत्यनुस्मरन् ॥६-५९-१२२॥",
        "index": 122,
        "shloka_num": 122
    },
    {
        "text": "निपातितमहावीरां वानराणां महाचमूम् ।\nराघवस्तु रणे दृष्ट्वा रावणं समभिद्रवत् ॥६-५९-१२३॥",
        "index": 123,
        "shloka_num": 123
    },
    {
        "text": "अथैनमनुसंक्रम्य हनूमान् वाक्यमब्रवीत् ।\nमम पृष्ठं समारुह्य राक्षसं शास्तुमर्हसि ॥६-५९-१२४॥",
        "index": 124,
        "shloka_num": 124
    },
    {
        "text": "विष्णुर्यथा गरुत्मन्तमारुह्यामरवैरिणम् ।\nतच्छ्रुत्वा राघवो वाक्यं वायुपुत्रेण भाषितम् ॥६-५९-१२५॥",
        "index": 125,
        "shloka_num": 125
    },
    {
        "text": "अथारुरोह सहसा हनूमन्तं महाकपिम् ।\nरथस्थं रावणं संख्ये ददर्श मनुजाधिपः ॥६-५९-१२६॥",
        "index": 126,
        "shloka_num": 126
    },
    {
        "text": "तमालोक्य महातेजाः प्रदुद्राव स रावणम् ।\nवैरोचनमिव क्रुद्धो विष्णुरभ्युद्यतायुधः ॥६-५९-१२७॥",
        "index": 127,
        "shloka_num": 127
    },
    {
        "text": "ज्याशब्दमकरोत् तीव्रं वज्रनिष्पेषनिष्ठुरम् ।\nगिरा गम्भीरया रामो राक्षसेन्द्रमुवाच ह ॥६-५९-१२८॥",
        "index": 128,
        "shloka_num": 128
    },
    {
        "text": "तिष्ठ तिष्ठ मम त्वं हि कृत्वा विप्रियमीदृशम् ।\nक्व नु राक्षसशार्दूल गत्वा मोक्षमवाप्स्यसि ॥६-५९-१२९॥",
        "index": 129,
        "shloka_num": 129
    },
    {
        "text": "यदीन्द्रवैवस्वतभास्करान् वा स्वयंभुवैश्वानरशंकरान् वा ।\nगमिष्यसि त्वं दशधा दिशो वा तथापि मे नाद्य गतो विमोक्ष्यसे ॥६-५९-१३०॥",
        "index": 130,
        "shloka_num": 130
    },
    {
        "text": "यश्चैष शक्त्या निहतस्त्वयाद्य गच्छन् विषादं सहसाभ्युपेत्य ।\nस एष रक्षोगणराज मृत्युः सपुत्रपौत्रस्य तवाद्य युद्धे ॥६-५९-१३१॥",
        "index": 131,
        "shloka_num": 131
    },
    {
        "text": "एतेन चात्यद्भुतदर्शनानि शरैर्जनस्थानकृतालयानि ।\nचतुर्दशान्यात्तवरायुधानि रक्षःसहस्राणि निषूदितानि ॥६-५९-१३२॥",
        "index": 132,
        "shloka_num": 132
    },
    {
        "text": "राघवस्य वचः श्रुत्वा राक्षसेन्द्रो महाबलः ।\nवायुपुत्रं महावेगं वहन्तं राघवं रणे ॥६-५९-१३३॥",
        "index": 133,
        "shloka_num": 133
    },
    {
        "text": "रोषेण महताऽऽविष्टः पूर्ववैरमनुस्मरन् ।\nआजघान शरैर्दीप्तैः कालानलशिखोपमैः ॥६-५९-१३४॥",
        "index": 134,
        "shloka_num": 134
    },
    {
        "text": "राक्षसेनाहवे तस्य ताडितस्यापि सायकैः ।\nस्वभावतेजोयुक्तस्य भूयस्तेजोऽभ्यवर्धत ॥६-५९-१३५॥",
        "index": 135,
        "shloka_num": 135
    },
    {
        "text": "ततो रामो महातेजा रावणेन कृतव्रणम् ।\nदृष्ट्वा प्लवगशार्दूलं क्रोधस्य वशमेयिवान् ॥६-५९-१३६॥",
        "index": 136,
        "shloka_num": 136
    },
    {
        "text": "तस्याभिसंक्रम्य रथं सचक्रं साश्वध्वजच्छत्रमहापताकम् ।\nससारथिं साशनिशूलखड्गं रामः प्रचिच्छेद शितैः शराग्रैः ॥६-५९-१३७॥",
        "index": 137,
        "shloka_num": 137
    },
    {
        "text": "अथेन्द्रशत्रुं तरसा जघान बाणेन वज्राशनिसंनिभेन ।\nभुजान्तरे व्यूढसुजातरूपे वज्रेण मेरुं भगवानिवेन्द्रः ॥६-५९-१३८॥",
        "index": 138,
        "shloka_num": 138
    },
    {
        "text": "यो वज्रपाताशनिसंनिपातान्न चुक्षुभे नापि चचाल राजा ।\nस रामबाणाभिहतो भृशार्तश्चचाल चापं च मुमोच वीरः ॥६-५९-१३९॥",
        "index": 139,
        "shloka_num": 139
    },
    {
        "text": "तं विह्वलन्तं प्रसमीक्ष्य रामः समाददे दीप्तमथार्धचन्द्रम् ।\nतेनार्कवर्णं सहसा किरीटं चिच्छेद रक्षोधिपतेर्महात्मा ॥६-५९-१४०॥",
        "index": 140,
        "shloka_num": 140
    },
    {
        "text": "तं निर्विषाशीविषसंनिकाशं शान्तार्चिषं सूर्यमिवाप्रकाशम् ।\nगतश्रियं कृत्तकिरीटकूटमुवाच रामो युधि राक्षसेन्द्रम् ॥६-५९-१४१॥",
        "index": 141,
        "shloka_num": 141
    },
    {
        "text": "कृतं त्वया कर्म महत् सुभीमं हतप्रवीरश्च कृतस्त्वयाहम् ।\nतस्मात् परिश्रान्त इति व्यवस्य न त्वां शरैर्मृत्युवशं नयामि ॥६-५९-१४२॥",
        "index": 142,
        "shloka_num": 142
    },
    {
        "text": "प्रयाहि जानामि रणार्दितस्त्वं प्रविश्य रात्रिंचरराज लङ्काम् ।\nआश्वस्य निर्याहि रथी च धन्वी तदा बलं प्रेक्ष्यसि मे रथस्थः ॥६-५९-१४३॥",
        "index": 143,
        "shloka_num": 143
    },
    {
        "text": "स एवमुक्तो हतदर्पहर्षो निकृत्तचापः स हताश्वसूतः ।\nशरार्दितो भग्नमहाकिरीटो विवेश लङ्कां सहसा स्म राजा ॥६-५९-१४४॥",
        "index": 144,
        "shloka_num": 144
    },
    {
        "text": "तस्मिन् प्रविष्टे रजनीचरेन्द्रे महाबले दानवदेवशत्रौ ।\nहरीन् विशल्यान् सह लक्ष्मणेन चकार रामः परमाहवाग्रे ॥६-५९-१४५॥",
        "index": 145,
        "shloka_num": 145
    },
    {
        "text": "तस्मिन् प्रभग्ने त्रिदशेन्द्रशत्रौ सुरासुरा भूतगणा दिशश्च ।\nससागराः सर्षिमहोरगाश्च तथैव भूम्यम्बुचराः प्रहृष्टाः ॥६-५९-१४६॥",
        "index": 146,
        "shloka_num": 146
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणाभिषेणनम् नाम एकोनषष्ठितमः सर्गः ॥६-५९॥",
        "index": 147,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे कुम्भकर्णवृत्तकथनम् नाम एकषष्ठितमः सर्गः ॥६-६१॥",
        "index": 0,
        "shloka_num": null
    },
    {
        "text": "ततो रामो महातेजा धनुरादाय वीर्यवान् ।\nकिरीटिनं महाकायं कुम्भकर्णं ददर्श ह ॥६-६१-१॥",
        "index": 1,
        "shloka_num": 1
    },
    {
        "text": "तं दृष्ट्वा राक्षसश्रेष्ठं पर्वताकारदर्शनम् ।\nक्रममाणमिवाकाशं पुरा नारायणं यथा ॥६-६१-२॥",
        "index": 2,
        "shloka_num": 2
    },
    {
        "text": "सतोयाम्बुदसङ्काशं काञ्चनाङ्गदभूषणम् ।\nदृष्ट्वा पुनः प्रदुद्राव वानराणां महाचमूः ॥६-६१-३॥",
        "index": 3,
        "shloka_num": 3
    },
    {
        "text": "विद्रुतां वाहिनीं दृष्ट्वा वर्धमानं च राक्षसम् ।\nसविस्मितमिदं रामो विभीषणमुवाच ह ॥६-६१-४॥",
        "index": 4,
        "shloka_num": 4
    },
    {
        "text": "कोऽसौ पर्वतसङ्काशः किरीटी हरिलोचनः ।\nलङ्कायां दृश्यते वीरः सविद्युदिव तोयदः ॥६-६१-५॥",
        "index": 5,
        "shloka_num": 5
    },
    {
        "text": "पृथिव्यां केतुभूतोऽसौ महानेकोऽत्र दृश्यते ।\nयं दृष्ट्वा वानराः सर्वे विद्रवन्ति ततस्ततः ॥६-६१-६॥",
        "index": 6,
        "shloka_num": 6
    },
    {
        "text": "आचक्ष्व सुमहान् कोऽसौ रक्षो वा यदि वासुरः ।\nन मयैवंविधं भूतं दृष्टपूर्वं कदाचन ॥६-६१-७॥",
        "index": 7,
        "shloka_num": 7
    },
    {
        "text": "सम्पृष्टो राजपुत्रेण रामेणाक्लिष्टकर्मणा ।\nविभीषणो महाप्राज्ञः काकुत्स्थमिदमब्रवीत् ॥६-६१-८॥",
        "index": 8,
        "shloka_num": 8
    },
    {
        "text": "येन वैवस्वतो युद्धे वासवश्च पराजितः ।\nसैष विश्रवसः पुत्रः कुम्भकर्णः प्रतापवान् ।\nअस्य प्रमाणसदृशो राक्षसोऽन्यो न विद्यते ॥६-६१-९॥",
        "index": 9,
        "shloka_num": 9
    },
    {
        "text": "एतेन देवा युधि दानवाश्च यक्षा भुजङ्गाः पिशिताशनाश्च ।\nगन्धर्वविद्याधरकिन्नराश्च सहस्रशो राघव सम्प्रभग्नाः ॥६-६१-१०॥",
        "index": 10,
        "shloka_num": 10
    },
    {
        "text": "शूलपाणिं विरूपाक्षं कुम्भकर्णं महाबलम् ।\nहन्तुं न शेकुस्त्रिदशाः कालोऽयमिति मोहिताः ॥६-६१-११॥",
        "index": 11,
        "shloka_num": 11
    },
    {
        "text": "प्रकृत्या ह्येष तेजस्वी कुम्भकर्णो महाबलः ।\nअन्येषां राक्षसेन्द्राणां वरदानकृतं बलम् ॥६-६१-१२॥",
        "index": 12,
        "shloka_num": 12
    },
    {
        "text": "बालेन जातमात्रेण क्षुधार्तेन महात्मना ।\nभक्षितानि सहस्राणि प्रजानां सुबहून्यपि ॥६-६१-१३॥",
        "index": 13,
        "shloka_num": 13
    },
    {
        "text": "तेषु सम्भक्ष्यमाणेषु प्रजा भयनिपीडिताः ।\nयान्त स्म शरणं शक्रं तमप्यर्थं न्यवेदयन् ॥६-६१-१४॥",
        "index": 14,
        "shloka_num": 14
    },
    {
        "text": "स कुम्भकर्णं कुपितो महेन्द्रो जघान वज्रेण शितेन वज्री ।\nस शक्रवज्राभिहतो महात्मा चचाल कोपाच्च भृशं ननाद ॥६-६१-१५॥",
        "index": 15,
        "shloka_num": 15
    },
    {
        "text": "तस्य नानद्यमानस्य कुम्भकर्णस्य रक्षसः ।\nश्रुत्वा निनादं वित्रस्ताः प्रजा भूयो वितत्रसुः ॥६-६१-१६॥",
        "index": 16,
        "shloka_num": 16
    },
    {
        "text": "ततः क्रुद्धो महेन्द्रस्य कुम्भकर्णो महाबलः ।\nनिष्कृष्यैरावताद् दन्तं जघानोरसि वासवम् ॥६-६१-१७॥",
        "index": 17,
        "shloka_num": 17
    },
    {
        "text": "कुम्भकर्णप्रहारार्तो विजज्वाल स वासवः ।\nततो विषेदुः सहसा देवा ब्रह्मर्षिदानवाः ॥६-६१-१८॥",
        "index": 18,
        "shloka_num": 18
    },
    {
        "text": "प्रजाभिः सह शक्रश्च ययौ स्थानं स्वयम्भुवः ।\nकुम्भकर्णस्य दौरात्म्यं शशंसुस्ते प्रजापतेः ॥६-६१-१९॥",
        "index": 19,
        "shloka_num": 19
    },
    {
        "text": "प्रजानां भक्षणं चापि देवानां चापि धर्षणम् ।\nआश्रमध्वंसनं चापि परस्त्रीहरणं भृशम् ॥६-६१-२०॥",
        "index": 20,
        "shloka_num": 20
    },
    {
        "text": "एवं प्रजा यदि त्वेष भक्षयिष्यति नित्यशः ।\nअचिरेणैव कालेन शून्यो लोको भविष्यति ॥६-६१-२१॥",
        "index": 21,
        "shloka_num": 21
    },
    {
        "text": "वासवस्य वचः श्रुत्वा सर्वलोकपितामहः ।\nरक्षांस्यावाहयामास कुम्भकर्णं ददर्श ह ॥६-६१-२२॥",
        "index": 22,
        "shloka_num": 22
    },
    {
        "text": "कुम्भकर्णं समीक्ष्यैव वितत्रास प्रजापतिः ।\nकुम्भकर्णमथाश्वास्तः स्वयम्भूरिदमब्रवीत् ॥६-६१-२३॥",
        "index": 23,
        "shloka_num": 23
    },
    {
        "text": "ध्रुवं लोकविनाशाय पौलस्त्येनासि निर्मितः ।\nतस्मात् त्वमद्यप्रभृति मृतकल्पः शयिष्यसे ॥६-६१-२४॥",
        "index": 24,
        "shloka_num": 24
    },
    {
        "text": "ब्रह्मशापाभिभूतोऽथ निपपाताग्रतः प्रभोः ।\nततः परमसम्भ्रान्तो रावणो वाक्यमब्रवीत् ॥६-६१-२५॥",
        "index": 25,
        "shloka_num": 25
    },
    {
        "text": "प्रवृद्धः काञ्चनो वृक्षः फलकाले निकृत्यते ।\nन नप्तारं स्वकं न्याय्यं शप्तुमेवं प्रजापते ॥६-६१-२६॥",
        "index": 26,
        "shloka_num": 26
    },
    {
        "text": "न मिथ्यावचनश्च त्वं स्वप्स्यत्येव न संशयः ।\nकालस्तु क्रियतामस्य शयने जागरे तथा ॥६-६१-२७॥",
        "index": 27,
        "shloka_num": 27
    },
    {
        "text": "रावणस्य वचः श्रुत्वा स्वयम्भूरिदमब्रवीत् ।\nशयिता ह्येष षण्मासमेकाहं जागरिष्यति ॥६-६१-२८॥",
        "index": 28,
        "shloka_num": 28
    },
    {
        "text": "एकेनाह्ना त्वसौ वीरश्चरन् भूमिं बुभुक्षितः ।\nव्यात्तास्यो भक्षयेल्लोकान् संवृद्ध इव पावकः ॥६-६१-२९॥",
        "index": 29,
        "shloka_num": 29
    },
    {
        "text": "सोऽसौ व्यसनमापन्नः कुम्भकर्णमबोधयत् ।\nत्वत्पराक्रमभीतश्च राजा सम्प्रति रावणः ॥६-६१-३०॥",
        "index": 30,
        "shloka_num": 30
    },
    {
        "text": "स एष निर्गतो वीरः शिबिराद् भीमविक्रमः ।\nवानरान् भृशसङ्क्रुद्धो भक्षयन् परिधावति ॥६-६१-३१॥",
        "index": 31,
        "shloka_num": 31
    },
    {
        "text": "कुम्भकर्णं समीक्ष्यैव हरयोऽद्य प्रदुद्रुवुः ।\nकथमेनं रणे क्रुद्धं वारयिष्यन्ति वानराः ॥६-६१-३२॥",
        "index": 32,
        "shloka_num": 32
    },
    {
        "text": "उच्यन्तां वानराः सर्वे यन्त्रमेतत् समुच्छ्रितम् ।\nइति विज्ञाय हरयो भविष्यन्तीह निर्भयाः ॥६-६१-३३॥",
        "index": 33,
        "shloka_num": 33
    },
    {
        "text": "विभीषणवचः श्रुत्वा हेतुमत् सुमुखोद्गतम् ।\nउवाच राघवो वाक्यं नीलं सेनापतिं तदा ॥६-६१-३४॥",
        "index": 34,
        "shloka_num": 34
    },
    {
        "text": "गच्छ सैन्यानि सर्वाणि व्यूह्य तिष्ठस्व पावके ।\nद्वाराण्यादाय लङ्कायाश्चर्याश्चास्याथ सङ्क्रमान् ॥६-६१-३५॥",
        "index": 35,
        "shloka_num": 35
    },
    {
        "text": "शैलशृङ्गाणि वृक्षांश्च शिलाश्चाप्युपसंहरन् ।\nभवन्तः सायुधाः सर्वे वानराः शैलपाणयः ॥६-६१-३६॥",
        "index": 36,
        "shloka_num": 36
    },
    {
        "text": "राघवेण समादिष्टो नीलो हरिचमूपतिः ।\nशशास वानरानीकं यथावत् कपिकुञ्जरः ॥६-६१-३७॥",
        "index": 37,
        "shloka_num": 37
    },
    {
        "text": "ततो गवाक्षः शरभो हनूमानङ्गदस्तथा ।\nशैलशृङ्गाणि शैलाभा गृहीत्वा द्वारमभ्ययुः ॥६-६१-३८॥",
        "index": 38,
        "shloka_num": 38
    },
    {
        "text": "रामवाक्यमुपश्रुत्य हरयो जितकाशिनः ।\nपादपैरर्दयन् वीरा वानराः परवाहिनीम् ॥६-६१-३९॥",
        "index": 39,
        "shloka_num": 39
    },
    {
        "text": "ततो हरीणां तदनीकमुग्रं रराज शैलोद्यतवृक्षहस्तम् ।\nगिरेः समीपानुगतं यथैव महन्महाम्भोधरजालमुग्रम् ॥६-६१-४०॥",
        "index": 40,
        "shloka_num": 40
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णवृत्तकथनम् नाम एकषष्ठितमः सर्गः ॥६-६१॥",
        "index": 41,
        "shloka_num": null
    }
]
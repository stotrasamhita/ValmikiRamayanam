[
    {
        "text": "अथ श्रीमद्वाल्मीकीयरामायणे युद्धकाण्डे रावणप्रतिज्ञा नाम चतुर्विंशः सर्गः ॥६-२४॥",
        "index": 0,
        "shloka_num": null
    },
    {
        "text": "सा वीरसमिती राज्ञा विरराज व्यवस्थिता ।\nशशिना शुभनक्षत्रा पौर्णमासीव शारदी ॥६-२४-१॥",
        "index": 1,
        "shloka_num": 1
    },
    {
        "text": "प्रचचाल च वेगेन त्रस्ता चैव वसुंधरा ।\nपीड्यमाना बलौघेन तेन सागरवर्चसा ॥६-२४-२॥",
        "index": 2,
        "shloka_num": 2
    },
    {
        "text": "ततः शुश्रुवुराक्रुष्टं लङ्कायां काननौकसः ।\nभेरीमृदङ्गसंघुष्टं तुमुलं लोमहर्षणम् ॥६-२४-३॥",
        "index": 3,
        "shloka_num": 3
    },
    {
        "text": "बभूवुस्तेन घोषेण संहृष्टा हरियूथपाः ।\nअमृष्यमाणास्तद् घोषं विनेदुर्घोषवत्तरम् ॥६-२४-४॥",
        "index": 4,
        "shloka_num": 4
    },
    {
        "text": "राक्षसास्तत् प्लवंगानां शुश्रुवुस्तेऽपि गर्जितम् ।\nनर्दतामिव दृप्तानां मेघानामम्बरे स्वनम् ॥६-२४-५॥",
        "index": 5,
        "shloka_num": 5
    },
    {
        "text": "दृष्ट्वा दाशरथिर्लङ्कां चित्रध्वजपताकिनीम् ।\nजगाम मनसा सीतां दूूयमानेन चेतसा ॥६-२४-६॥",
        "index": 6,
        "shloka_num": 6
    },
    {
        "text": "अत्र सा मृगशावाक्षी रावणेनोपरुध्यते ।\nअभिभूता ग्रहेणेव लोहिताङ्गेन रोहिणी ॥६-२४-७॥",
        "index": 7,
        "shloka_num": 7
    },
    {
        "text": "दीर्घमुष्णं च निःश्वस्य समुद्वीक्ष्य च लक्ष्मणम् ।\nउवाच वचनं वीरस्तत्कालहितमात्मनः ॥६-२४-८॥",
        "index": 8,
        "shloka_num": 8
    },
    {
        "text": "आलिखन्तीमिवाकाशमुत्थितां पश्य लक्ष्मण ।\nमनसेव कृतां लङ्कां नगाग्रे विश्वकर्मणा ॥६-२४-९॥",
        "index": 9,
        "shloka_num": 9
    },
    {
        "text": "विमानैर्बहुभिर्लङ्का संकीर्णा रचिता पुरा ।\nविष्णोः पदमिवाकाशं छादितं पाण्डुभिर्घनैः ॥६-२४-१०॥",
        "index": 10,
        "shloka_num": 10
    },
    {
        "text": "पुष्पितैः शोभिता लङ्का वनैश्चित्ररथोपमैः ।\nनानापतगसंघुष्टफलपुष्पोपगैः शुभैः ॥६-२४-११॥",
        "index": 11,
        "shloka_num": 11
    },
    {
        "text": "पश्य मत्तविहंगानि प्रलीनभ्रमराणि च ।\nकोकिलाकुलखण्डानि दोधवीति शिवोऽनिलः ॥६-२४-१२॥",
        "index": 12,
        "shloka_num": 12
    },
    {
        "text": "इति दाशरथी रामो लक्ष्मणं समभाषत ।\nबलं च तत्र विभजच्छास्त्रदृष्टेन कर्मणा ॥६-२४-१३॥",
        "index": 13,
        "shloka_num": 13
    },
    {
        "text": "शशास कपिसेनां तां बलादादाय वीर्यवान् ।\nअङ्गदः सह नीलेन तिष्ठेदुरसि दुर्जयः ॥६-२४-१४॥",
        "index": 14,
        "shloka_num": 14
    },
    {
        "text": "तिष्ठेद् वानरवाहिन्या वानरौघसमावृतः ।\nआश्रितो दक्षिणं पार्श्वमृषभो नाम वानरः ॥६-२४-१५॥",
        "index": 15,
        "shloka_num": 15
    },
    {
        "text": "गन्धहस्तीव दुर्धर्षस्तरस्वी गन्धमादनः ।\nतिष्ठेद् वानरवाहिन्याः सव्यं पार्श्वमधिष्ठितः ॥६-२४-१६॥",
        "index": 16,
        "shloka_num": 16
    },
    {
        "text": "मूर्ध्नि स्थास्याम्यहं यत्तो लक्ष्मणेन समन्वितः ।\nजाम्बवांश्च सुषेणश्च वेगदर्शी च वानरः ॥६-२४-१७॥",
        "index": 17,
        "shloka_num": 17
    },
    {
        "text": "ऋक्षमुख्या महात्मानः कुक्षिं रक्षन्तु ते त्रयः ।\nजघनं कपिसेनायाः कपिराजोऽभिरक्षतु ।\nपश्चार्धमिव लोकस्य प्रचेतास्तेजसा वृतः ॥६-२४-१८॥",
        "index": 18,
        "shloka_num": 18
    },
    {
        "text": "सुविभक्तमहाव्यूहा महावानररक्षिता ।\nअनीकिनी सा विबभौ यथा द्यौः साभ्रसम्प्लवा ॥६-२४-१९॥",
        "index": 19,
        "shloka_num": 19
    },
    {
        "text": "प्रगृह्य गिरिशृङ्गाणि महतश्च महीरुहान् ।\nआसेदुर्वानरा लङ्कां मिमर्दयिषवो रणे ॥६-२४-२०॥",
        "index": 20,
        "shloka_num": 20
    },
    {
        "text": "शिखरैर्विकिरामैनां लङ्कां मुष्टिभिरेव वा ।\nइति स्म दधिरे सर्वे मनांसि हरिपुङ्गवाः ॥६-२४-२१॥",
        "index": 21,
        "shloka_num": 21
    },
    {
        "text": "ततो रामो महातेजाः सुग्रीवमिदमब्रवीत् ।\nसुविभक्तानि सैन्यानि शुक एष विमुच्यताम् ॥६-२४-२२॥",
        "index": 22,
        "shloka_num": 22
    },
    {
        "text": "रामस्य तु वचः श्रुत्वा वानरेन्द्रो महाबलः ।\nमोचयामास तं दूतं शुकं रामस्य शासनात् ॥६-२४-२३॥",
        "index": 23,
        "shloka_num": 23
    },
    {
        "text": "मोचितो रामवाक्येन वानरैश्च निपीडितः ।\nशुकः परमसंत्रस्तो रक्षोधिपमुपागमत् ॥६-२४-२४॥",
        "index": 24,
        "shloka_num": 24
    },
    {
        "text": "रावणः प्रहसन्नेव शुकं वाक्यमुवाच ह ।\nकिमिमौ ते सितौ पक्षौ लूनपक्षश्च दृश्यसे ॥६-२४-२५॥",
        "index": 25,
        "shloka_num": 25
    },
    {
        "text": "कच्चिन्नानेकचित्तानां तेषां त्वं वशमागतः ।\nततः स भयसंविग्नस्तेन राज्ञाभिचोदितः ।\nवचनं प्रत्युवाचेदं राक्षसाधिपमुत्तमम् ॥६-२४-२६॥",
        "index": 26,
        "shloka_num": 26
    },
    {
        "text": "सागरस्योत्तरे तीरेऽब्रुवं ते वचनं तथा ।\nयथा संदेशमक्लिष्टं सान्त्वयन् श्लक्ष्णया गिरा ॥६-२४-२७॥",
        "index": 27,
        "shloka_num": 27
    },
    {
        "text": "क्रुद्धैस्तैरहमुत्प्लुत्य दृष्टमात्रः प्लवंगमैः ।\nगृहीतोऽस्म्यपि चारब्धो हन्तुं लोप्तुं च मुष्टिभिः ॥६-२४-२८॥",
        "index": 28,
        "shloka_num": 28
    },
    {
        "text": "न ते संभाषितुं शक्याः सम्प्रश्नोऽत्र न विद्यते ।\nप्रकृत्या कोपनास्तीक्ष्णा वानरा राक्षसाधिप ॥६-२४-२९॥",
        "index": 29,
        "shloka_num": 29
    },
    {
        "text": "स च हन्ता विराधस्य कबन्धस्य खरस्य च ।\nसुग्रीवसहितो रामः सीतायाः पदमागतः ॥६-२४-३०॥",
        "index": 30,
        "shloka_num": 30
    },
    {
        "text": "स कृत्वा सागरे सेतुं तीर्त्वा च लवणोदधिम् ।\nएष रक्षांसि निर्धूय धन्वी तिष्ठति राघवः ॥६-२४-३१॥",
        "index": 31,
        "shloka_num": 31
    },
    {
        "text": "ऋक्षवानरसङ्घानामनीकानि सहस्रशः ।\nगिरिमेघनिकाशानां छादयन्ति वसुंधराम् ॥६-२४-३२॥",
        "index": 32,
        "shloka_num": 32
    },
    {
        "text": "राक्षसानां बलौघस्य वानरेन्द्रबलस्य च ।\nनैतयोर्विद्यते संधिर्देवदानवयोरिव ॥६-२४-३३॥",
        "index": 33,
        "shloka_num": 33
    },
    {
        "text": "पुरा प्राकारमायान्ति क्षिप्रमेकतरं कुरु ।\nसीतां चास्मै प्रयच्छाशु युद्धं वापि प्रदीयताम् ॥६-२४-३४॥",
        "index": 34,
        "shloka_num": 34
    },
    {
        "text": "शुकस्य वचनं श्रुत्वा रावणो वाक्यमब्रवीत् ।\nरोषसंरक्तनयनो निर्दहन्निव चक्षुषा ॥६-२४-३५॥",
        "index": 35,
        "shloka_num": 35
    },
    {
        "text": "यदि मां प्रति युद्धेरन् देवगन्धर्वदानवाः ।\nनैव सीतां प्रदास्यामि सर्वलोकभयादपि ॥६-२४-३६॥",
        "index": 36,
        "shloka_num": 36
    },
    {
        "text": "कदा समभिधावन्त मामका राघवं शराः ।\nवसन्ते पुष्पितं मत्ता भ्रमरा इव पादपम् ॥६-२४-३७॥",
        "index": 37,
        "shloka_num": 37
    },
    {
        "text": "कदा शोणितदिग्धाङ्गं दीप्तैः कार्मुकविच्युतैः ।\nशरैरादीपयिष्यामि उल्काभिरिव कुञ्जरम् ॥६-२४-३८॥",
        "index": 38,
        "shloka_num": 38
    },
    {
        "text": "तच्चास्य बलमादास्ये बलेन महता वृतः ।\nज्योतिषामिव सर्वेषां प्रभामुद्यन् दिवाकरः ॥६-२४-३९॥",
        "index": 39,
        "shloka_num": 39
    },
    {
        "text": "सागरस्येव मे वेगो मारुतस्येव मे बलम् ।\nन च दाशरथिर्वेद तेन मां योद्धुमिच्छति ॥६-२४-४०॥",
        "index": 40,
        "shloka_num": 40
    },
    {
        "text": "न मे तूणीशयान् बाणान् सविषानिव पन्नगान् ।\nरामः पश्यति संग्रामे तेन मां योद्धुमिच्छति ॥६-२४-४१॥",
        "index": 41,
        "shloka_num": 41
    },
    {
        "text": "न जानाति पुरा वीर्यं मम युद्धे स राघवः ।\nमम चापमयीं वीणां शरकोणैः प्रवादिताम् ॥६-२४-४२॥",
        "index": 42,
        "shloka_num": 42
    },
    {
        "text": "ज्याशब्दतुमुलां घोरामार्तगीतमहास्वनाम् ।\nनाराचतलसंनादां नदीमहितवाहिनीम् ।\nअवगाह्य महारङ्गं वादयिष्याम्यहं रणे ॥६-२४-४३॥",
        "index": 43,
        "shloka_num": 43
    },
    {
        "text": "न वासवेनापि सहस्रचक्षुषा युद्धेऽस्मि शक्यो वरुणेन वा स्वयम् ।\nयमेन वा धर्षयितुं शराग्निना महाहवे वैश्रवणेन वा पुनः ॥६-२४-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणप्रतिज्ञा नाम चतुर्विंशः सर्गः ॥६-२४॥",
        "index": 45,
        "shloka_num": null
    }
]
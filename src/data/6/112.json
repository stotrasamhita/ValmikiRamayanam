[
    {
        "text": "अथ श्रीमद्वाल्मीकीयरामायणे युद्धकाण्डे विभीषणविलापः नाम द्वादशाधिकशततमः सर्गः ॥६-११२॥",
        "index": 0,
        "shloka_num": null
    },
    {
        "text": "भ्रातरं निहतं दृष्ट्वा शयानं निर्जितं रणे ।\nशोकवेगपरीतात्मा विललाप विभीषणः ॥६-११२-१॥",
        "index": 1,
        "shloka_num": 1
    },
    {
        "text": "वीरविक्रान्त विख्यात प्रवीण नयकोविद ।\nमहार्हशयनोपेत किं शेषे निहतो भुवि ॥६-११२-२॥",
        "index": 2,
        "shloka_num": 2
    },
    {
        "text": "निक्षिप्य दीर्घौ निश्चेष्टौ भुजावङ्गदभूषितौ ।\nमुकुटेनापवृत्तेन भास्कराकारवर्चसा ॥६-११२-३॥",
        "index": 3,
        "shloka_num": 3
    },
    {
        "text": "तदिदं वीर सम्प्राप्तं यन्मया पूर्वमीरितम् ।\nकाममोहपरीतस्य यत् तन्न रुचितं तव ॥६-११२-४॥",
        "index": 4,
        "shloka_num": 4
    },
    {
        "text": "यन्न दर्पात् प्रहस्तो वा नेन्द्रजिन्नापरे जनाः ।\nन कुम्भकर्णोऽतिरथो नातिकायो नरान्तकः ।\nन स्वयं बहु मन्येथास्तस्योदर्कोऽयमागतः ॥६-११२-५॥",
        "index": 5,
        "shloka_num": 5
    },
    {
        "text": "गतः सेतुः सुनीतानां गतो धर्मस्य विग्रहः ।\nगतः सत्त्वस्य सङ्क्षेपः सुहस्तानां गतिर्गता ॥६-११२-६॥",
        "index": 6,
        "shloka_num": 6
    },
    {
        "text": "आदित्यः पतितो भूमौ मग्नस्तमसि चन्द्रमाः ।\nचित्रभानुः प्रशान्तार्चिर्व्यवसायो निरुद्यमः ।\nअस्मिन् निपतिते वीरे भूमौ शस्त्रभृतां वरे ॥६-११२-७॥",
        "index": 7,
        "shloka_num": 7
    },
    {
        "text": "किं शेषमिहलोकस्य गतसत्त्वस्य सम्प्रति ।\nरणे राक्षसशार्दूले प्रसुप्त इव पांसुषु ॥६-११२-८॥",
        "index": 8,
        "shloka_num": 8
    },
    {
        "text": "धृतिप्रवालः प्रसभाग्र्यपुष्पस्तपोबलः शौर्यनिबद्धमूलः ।\nरणे महान् राक्षसराजवृक्षः सम्मर्दितो राघवमारुतेन ॥६-११२-९॥",
        "index": 9,
        "shloka_num": 9
    },
    {
        "text": "तेजोविषाणः कुलवंशवंशः कोपप्रसादापरगात्रहस्तः ।\nइक्ष्वाकुसिंहावगृहीतदेहः सुप्तः क्षितौ रावणगन्धहस्ती ॥६-११२-१०॥",
        "index": 10,
        "shloka_num": 10
    },
    {
        "text": "पराक्रमोत्साहविजृम्भितार्चिर्निःश्वासधूमः स्वबलप्रतापः ।\nप्रतापवान् संयति राक्षसाग्निर्निर्वापितो रामपयोधरेण ॥६-११२-११॥",
        "index": 11,
        "shloka_num": 11
    },
    {
        "text": "सिंहर्क्षलाङ्गूलककुद्विषाणः पराभिजिद्गन्धनगन्धवाहः ।\nरक्षोवृषश्चापलकर्णचक्षुः क्षितीश्वरव्याघ्रहतोऽवसन्नः ॥६-११२-१२॥",
        "index": 12,
        "shloka_num": 12
    },
    {
        "text": "वदन्तं हेतुमद्वाक्यं परिदृष्टार्थनिश्चयम् ।\nरामः शोकसमाविष्टमित्युवाच विभीषणम् ॥६-११२-१३॥",
        "index": 13,
        "shloka_num": 13
    },
    {
        "text": "नायं विनष्टो निश्चेष्टः समरे चण्डविक्रमः ।\nअत्युन्नतमहोत्साहः पतितोऽयमशङ्कितः ॥६-११२-१४॥",
        "index": 14,
        "shloka_num": 14
    },
    {
        "text": "नैवं विनष्टाः शोचन्ते क्षत्रधर्मव्यवस्थिताः ।\nवृद्धिमाशंसमाना ये निपतन्ति रणाजिरे ॥६-११२-१५॥",
        "index": 15,
        "shloka_num": 15
    },
    {
        "text": "येन सेन्द्रास्त्रयो लोकास्त्रासिता युधि धीमता ।\nतस्मिन् कालसमायुक्ते न कालः परिशोचितुम् ॥६-११२-१६॥",
        "index": 16,
        "shloka_num": 16
    },
    {
        "text": "नैकान्तविजयो युद्धे भूतपूर्वः कदाचन ।\nपरैर्वा हन्यते वीरः परान् वा हन्ति संयुगे ॥६-११२-१७॥",
        "index": 17,
        "shloka_num": 17
    },
    {
        "text": "इयं हि पूर्वैः सन्दिष्टा गतिः क्षत्रियसम्मता ।\nक्षत्रियो निहतः सङ्ख्ये न शोच्य इति निश्चयः ॥६-११२-१८॥",
        "index": 18,
        "shloka_num": 18
    },
    {
        "text": "तदेवं निश्चयं दृष्ट्वा तत्त्वमास्थाय विज्वरः ।\nयदिहानन्तरं कार्यं कल्प्यं तदनुचिन्तय ॥६-११२-१९॥",
        "index": 19,
        "shloka_num": 19
    },
    {
        "text": "तमुक्तवाक्यं विक्रान्तं राजपुत्रं विभीषणः ।\nउवाच शोकसन्तप्तो भ्रातुर्हितमनन्तरम् ॥६-११२-२०॥",
        "index": 20,
        "shloka_num": 20
    },
    {
        "text": "योऽयं विमर्देष्वविभग्नपूर्वः सुरैः समस्तैरपि वासवेन ।\nभवन्तमासाद्य रणे विभग्नो वेलामिवासाद्य यथा समुद्रः ॥६-११२-२१॥",
        "index": 21,
        "shloka_num": 21
    },
    {
        "text": "अनेन दत्तानि वनीपकेषु भुक्ताश्च भोगा निभृताश्च भृत्याः ।\nधनानि मित्रेषु समर्पितानि वैराण्यमित्रेषु च यापितानि ॥६-११२-२२॥",
        "index": 22,
        "shloka_num": 22
    },
    {
        "text": "एषोऽहिताग्निश्च महातपाश्च वेदान्तगः कर्मसु चाग्र्यशूरः ।\nएतस्य यत् प्रेतगतस्य कृत्यं तत् कर्तुमिच्छामि तव प्रसादात् ॥६-११२-२३॥",
        "index": 23,
        "shloka_num": 23
    },
    {
        "text": "स तस्य वाक्यैः करुणैर्महात्मा सम्बोधितः साधु विभीषणेन ।\nआज्ञापयामास नरेन्द्रसूनुः स्वर्गीयमाधानमदीनसत्त्वः ॥६-११२-२४॥",
        "index": 24,
        "shloka_num": 24
    },
    {
        "text": "मरणान्तानि वैराणि निर्वृत्तं नः प्रयोजनम् ।\nक्रियतामस्य संस्कारो ममाप्येष यथा तव ॥६-११२-२५॥",
        "index": 25,
        "shloka_num": 25
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणविलापः नाम द्वादशाधिकशततमः सर्गः ॥६-११२॥",
        "index": 26,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे कुम्भकर्णानुशोकः नाम त्रिषष्ठितमः सर्गः ॥६-६३॥",
        "index": 0,
        "shloka_num": null
    },
    {
        "text": "तस्य राक्षसराजस्य निशम्य परिदेवितम् ।\nकुम्भकर्णो बभाषेदं वचनं प्रजहास च ॥६-६३-१॥",
        "index": 1,
        "shloka_num": 1
    },
    {
        "text": "दृष्टो दोषो हि योऽस्माभिः पुरा मन्त्रविनिर्णये ।\nहितेष्वनभियुक्तेन सोऽयमासादितस्त्वया ॥६-६३-२॥",
        "index": 2,
        "shloka_num": 2
    },
    {
        "text": "शीघ्रं खल्वभ्युपेतं त्वां फलं पापस्य कर्मणः ।\nनिरयेष्वेव पतनं यथा दुष्कृतकर्मणः ॥६-६३-३॥",
        "index": 3,
        "shloka_num": 3
    },
    {
        "text": "प्रथमं वै महाराज कृत्यमेतदचिन्तितम् ।\nकेवलं वीर्यदर्पेण नानुबन्धो विचारितः ॥६-६३-४॥",
        "index": 4,
        "shloka_num": 4
    },
    {
        "text": "यः पश्चात्पूर्वकार्याणि कुर्यादैश्वर्यमास्थितः ।\nपूर्वं चोत्तरकार्याणि न स वेद नयानयौ ॥६-६३-५॥",
        "index": 5,
        "shloka_num": 5
    },
    {
        "text": "देशकालविहीनानि कर्माणि विपरीतवत् ।\nक्रियमाणानि दुष्यन्ति हवींष्यप्रयतेष्विव ॥६-६३-६॥",
        "index": 6,
        "shloka_num": 6
    },
    {
        "text": "त्रयाणां पञ्चधा योगं कर्मणां यः प्रपद्यते ।\nसचिवैः समयं कृत्वा स सम्यग् वर्तते पथि ॥६-६३-७॥",
        "index": 7,
        "shloka_num": 7
    },
    {
        "text": "यथागमं च यो राजा समयं च चिकीर्षति ।\nबुध्यते सचिवैर्बुद्ध्या सुहृदश्चानुपश्यति ॥६-६३-८॥",
        "index": 8,
        "shloka_num": 8
    },
    {
        "text": "धर्ममर्थं हि कामं वा सर्वान् वा रक्षसां पते ।\nभजेत पुरुषः काले त्रीणि द्वन्द्वानि वा पुनः ॥६-६३-९॥",
        "index": 9,
        "shloka_num": 9
    },
    {
        "text": "त्रिषु चैतेषु यच्छ्रेष्ठं श्रुत्वा तन्नावबुध्यते ।\nराजा वा राजमात्रो वा व्यर्थं तस्य बहुश्रुतम् ॥६-६३-१०॥",
        "index": 10,
        "shloka_num": 10
    },
    {
        "text": "उपप्रदानं सान्त्वं च भेदं काले च विक्रमम् ।\nयोगं च रक्षसां श्रेष्ठ तावुभौ च नयानयौ ॥६-६३-११॥",
        "index": 11,
        "shloka_num": 11
    },
    {
        "text": "काले धर्मार्थकामान् यः सम्मन्त्र्य सचिवैः सह ।\nनिषेवेतात्मवाँल्लोके न स व्यसनमाप्नुयात् ॥६-६३-१२॥",
        "index": 12,
        "shloka_num": 12
    },
    {
        "text": "हितानुबन्धमालोक्य कुर्यात् कार्यमिहात्मनः ।\nराजा सहार्थतत्त्वज्ञैः सचिवैर्बुद्धिजीविभिः ॥६-६३-१३॥",
        "index": 13,
        "shloka_num": 13
    },
    {
        "text": "अनभिज्ञाय शास्त्रार्थान् पुरुषाः पशुबुद्धयः ।\nप्रागल्भ्याद् वक्तुमिच्छन्ति मन्त्रिष्वभ्यन्तरीकृताः ॥६-६३-१४॥",
        "index": 14,
        "shloka_num": 14
    },
    {
        "text": "अशास्त्रविदुषां तेषां कार्यं नाभिहितं वचः ।\nअर्थशास्त्रानभिज्ञानां विपुलां श्रियमिच्छताम् ॥६-६३-१५॥",
        "index": 15,
        "shloka_num": 15
    },
    {
        "text": "अहितं च हिताकारं धार्ष्ट्याज्जल्पन्ति ये नराः ।\nअवश्यं मन्त्रबाह्यास्ते कर्तव्याः कृत्यदूषकाः ॥६-६३-१६॥",
        "index": 16,
        "shloka_num": 16
    },
    {
        "text": "विनाशयन्तो भर्तारं सहिताः शत्रुभिर्बुधैः ।\nविपरीतानि कृत्यानि कारयन्तीह मन्त्रिणः ॥६-६३-१७॥",
        "index": 17,
        "shloka_num": 17
    },
    {
        "text": "तान् भर्ता मित्रसङ्काशानमित्रान् मन्त्रनिर्णये ।\nव्यवहारेण जानीयात् सचिवानुपसंहितान् ॥६-६३-१८॥",
        "index": 18,
        "shloka_num": 18
    },
    {
        "text": "चपलस्येह कृत्यानि सहसानुप्रधावतः ।\nछिद्रमन्ये प्रपद्यन्ते क्रौञ्चस्य खमिव द्विजाः ॥६-६३-१९॥",
        "index": 19,
        "shloka_num": 19
    },
    {
        "text": "यो हि शत्रुमवज्ञाय आत्मानं नाभिरक्षति ।\nअवाप्नोति हि सोऽनर्थान् स्थानाच्च व्यवरोप्यते ॥६-६३-२०॥",
        "index": 20,
        "shloka_num": 20
    },
    {
        "text": "यदुक्तमिह ते पूर्वं प्रियया मेऽनुजेन च ।\nतदेव नो हितं वाक्यं यथेच्छसि तथा कुरु ॥६-६३-२१॥",
        "index": 21,
        "shloka_num": 21
    },
    {
        "text": "तत् तु श्रुत्वा दशग्रीवः कुम्भकर्णस्य भाषितम् ।\nभ्रुकुटिं चैव सञ्चक्रे क्रुद्धश्चैनमभाषत ॥६-६३-२२॥",
        "index": 22,
        "shloka_num": 22
    },
    {
        "text": "मान्यो गुरुरिवाचार्यः किं मां त्वमनुशाससे ।\nकिमेवं वाक्श्रमं कृत्वा यद् युक्तं तद् विधीयताम् ॥६-६३-२३॥",
        "index": 23,
        "shloka_num": 23
    },
    {
        "text": "विभ्रमाच्चित्तमोहाद् वा बलवीर्याश्रयेण वा ।\nनाभिपन्नमिदानीं यद् व्यर्था तस्य पुनः कथा ॥६-६३-२४॥",
        "index": 24,
        "shloka_num": 24
    },
    {
        "text": "अस्मिन् काले तु यद् युक्तं तदिदानीं विचिन्त्यताम् ।\nगतं तु नानुशोचन्ति गतं तु गतमेव हि ॥६-६३-२५॥",
        "index": 25,
        "shloka_num": 25
    },
    {
        "text": "ममापनयजं दोषं विक्रमेण समीकुरु ।\nयदि खल्वस्ति मे स्नेहो विक्रमं वाधिगच्छसि ॥६-६३-२६॥",
        "index": 26,
        "shloka_num": 26
    },
    {
        "text": "यदि कार्यं ममैतत्ते हृदि कार्यतमं मतम् ।\nस सुहृद् यो विपन्नार्थं दीनमभ्युपपद्यते ॥६-६३-२७॥",
        "index": 27,
        "shloka_num": 27
    },
    {
        "text": "स बन्धुर्योऽपनीतेषु साहाय्यायोपकल्पते ।\nतमथैवं ब्रुवाणं स वचनं धीरदारुणम् ॥६-६३-२८॥",
        "index": 28,
        "shloka_num": 28
    },
    {
        "text": "रुष्टोऽयमिति विज्ञाय शनैः श्लक्ष्णमुवाच ह ।\nअतीव हि समालक्ष्य भ्रातरं क्षुभितेन्द्रियम् ॥६-६३-२९॥",
        "index": 29,
        "shloka_num": 29
    },
    {
        "text": "कुम्भकर्णः शनैर्वाक्यं बभाषे परिसान्त्वयन् ।\nशृणु राजन्नवहितो मम वाक्यमरिन्दम ॥६-६३-३०॥",
        "index": 30,
        "shloka_num": 30
    },
    {
        "text": "अलं राक्षसराजेन्द्र सन्तापमुपपद्य ते ।\nरोषं च सम्परित्यज्य स्वस्थो भवितुमर्हसि ॥६-६३-३१॥",
        "index": 31,
        "shloka_num": 31
    },
    {
        "text": "नैतन्मनसि कर्तव्यं मयि जीवति पार्थिव ।\nतमहं नाशयिष्यामि यत् कृते परितप्यते ॥६-६३-३२॥",
        "index": 32,
        "shloka_num": 32
    },
    {
        "text": "अवश्यं तु हितं वाच्यं सर्वावस्थं मया तव ।\nबन्धुभावादभिहितं भ्रातृस्नेहाच्च पार्थिव ॥६-६३-३३॥",
        "index": 33,
        "shloka_num": 33
    },
    {
        "text": "सदृशं यच्च कालेऽस्मिन् कर्तुं स्नेहेन बन्धुना ।\nशत्रूणां कदनं पश्य क्रियमाणं मया रणे ॥६-६३-३४॥",
        "index": 34,
        "shloka_num": 34
    },
    {
        "text": "अद्य पश्य महाबाहो मया समरमूर्धनि ।\nहते रामे सह भ्रात्रा द्रवन्तीं हरिवाहिनीम् ॥६-६३-३५॥",
        "index": 35,
        "shloka_num": 35
    },
    {
        "text": "अद्य रामस्य तद् दृष्ट्वा मयाऽऽनीतं रणाच्छिरः ।\nसुखी भव महाबाहो सीता भवतु दुःखिता ॥६-६३-३६॥",
        "index": 36,
        "shloka_num": 36
    },
    {
        "text": "अद्य रामस्य पश्यन्तु निधनं सुमहत् प्रियम् ।\nलङ्कायां राक्षसाः सर्वे ये ते निहतबान्धवाः ॥६-६३-३७॥",
        "index": 37,
        "shloka_num": 37
    },
    {
        "text": "अद्य शोकपरीतानां स्वबन्धुवधशोचिनाम् ।\nशत्रोर्युधि विनाशेन करोम्यश्रुप्रमार्जनम् ॥६-६३-३८॥",
        "index": 38,
        "shloka_num": 38
    },
    {
        "text": "अद्य पर्वतसङ्काशं ससूर्यमिव तोयदम् ।\nविकीर्णं पश्य समरे सुग्रीवं प्लवगेश्वरम् ॥६-६३-३९॥",
        "index": 39,
        "shloka_num": 39
    },
    {
        "text": "कथं च राक्षसैरेभिर्मया च परिसान्त्वितः ।\nजिघांसुभिर्दाशरथिं व्यथसे त्वं सदानघ ॥६-६३-४०॥",
        "index": 40,
        "shloka_num": 40
    },
    {
        "text": "मां निहत्य किल त्वां हि निहनिष्यति राघवः ।\nनाहमात्मनि सन्तापं गच्छेयं राक्षसाधिप ॥६-६३-४१॥",
        "index": 41,
        "shloka_num": 41
    },
    {
        "text": "कामं त्विदानीमपि मां व्यादिश त्वं परन्तप ।\nन परः प्रेक्षणीयस्ते युद्धायातुलविक्रम ॥६-६३-४२॥",
        "index": 42,
        "shloka_num": 42
    },
    {
        "text": "अहमुत्सादयिष्यामि शत्रूंस्तव महाबलान् ।\nयदि शक्रो यदि यमो यदि पावकमारुतौ ॥६-६३-४३॥",
        "index": 43,
        "shloka_num": 43
    },
    {
        "text": "तानहं योधयिष्यामि कुबेरवरुणावपि ।\nगिरिमात्रशरीरस्य शितशूलधरस्य मे ॥६-६३-४४॥",
        "index": 44,
        "shloka_num": 44
    },
    {
        "text": "नर्दतस्तीक्ष्णदंष्ट्रस्य बिभीयाद् वै पुरन्दरः ।\nअथ वा त्यक्तशस्त्रस्य मृद्नतस्तरसा रिपून् ॥६-६३-४५॥",
        "index": 45,
        "shloka_num": 45
    },
    {
        "text": "न मे प्रतिमुखः कश्चित् स्थातुं शक्तो जिजीविषुः ।\nनैव शक्त्या न गदया नासिना निशितैः शरैः ॥६-६३-४६॥",
        "index": 46,
        "shloka_num": 46
    },
    {
        "text": "हस्ताभ्यामेव संरभ्य हनिष्यामि सवज्रिणम् ।\nयदि मे मुष्टिवेगं स राघवोऽद्य सहिष्यति ॥६-६३-४७॥",
        "index": 47,
        "shloka_num": 47
    },
    {
        "text": "ततः पास्यन्ति बाणौघा रुधिरं राघवस्य मे ।\nचिन्तया तप्यसे राजन् किमर्थं मयि तिष्ठति ॥६-६३-४८॥",
        "index": 48,
        "shloka_num": 48
    },
    {
        "text": "सोऽहं शत्रुविनाशाय तव निर्यातुमुद्यतः ।\nमुञ्च रामाद् भयं घोरं निहनिष्यामि संयुगे ॥६-६३-४९॥",
        "index": 49,
        "shloka_num": 49
    },
    {
        "text": "राघवं लक्ष्मणं चैव सुग्रीवं च महाबलम् ।\nहनूमन्तं च रक्षोघ्नं येन लङ्का प्रदीपिता ॥६-६३-५०॥",
        "index": 50,
        "shloka_num": 50
    },
    {
        "text": "हरींश्च भक्षयिष्यामि संयुगे समुपस्थिते ।\nअसाधारणमिच्छामि तव दातुं महद् यशः ॥६-६३-५१॥",
        "index": 51,
        "shloka_num": 51
    },
    {
        "text": "यदि चेन्द्राद् भयं राजन् यदि चापि स्वयम्भुवः ।\nततोऽहं नाशयिष्यामि नैशं तम इवांशुमान् ॥६-६३-५२॥",
        "index": 52,
        "shloka_num": 52
    },
    {
        "text": "अपि देवाः शयिष्यन्ते मयि क्रुद्धे महीतले ।\nयमं च शमयिष्यामि भक्षयिष्यामि पावकम् ॥६-६३-५३॥",
        "index": 53,
        "shloka_num": 53
    },
    {
        "text": "आदित्यं पातयिष्यामि सनक्षत्रं महीतले ।\nशतक्रतुं वधिष्यामि पास्यामि वरुणालयम् ॥६-६३-५४॥",
        "index": 54,
        "shloka_num": 54
    },
    {
        "text": "पर्वतांश्चूर्णयिष्यामि दारयिष्यामि मेदिनीम् ।\nदीर्घकालं प्रसुप्तस्य कुम्भकर्णस्य विक्रमम् ॥६-६३-५५॥",
        "index": 55,
        "shloka_num": 55
    },
    {
        "text": "अद्य पश्यन्तु भूतानि भक्ष्यमाणानि सर्वशः ।\nन त्विदं त्रिदिवं सर्वमाहारो मम पूर्यते ॥६-६३-५६॥",
        "index": 56,
        "shloka_num": 56
    },
    {
        "text": "वधेन ते दाशरथेः सुखावहं सुखं समाहर्तुमहं व्रजामि ।\nनिहत्य रामं सह लक्ष्मणेन खादामि सर्वान् हरियूथमुख्यान् ॥६-६३-५७॥",
        "index": 57,
        "shloka_num": 57
    },
    {
        "text": "रमस्व राजन् पिब चाद्य वारुणीं कुरुष्व कृत्यानि विनीय दुःखम् ।\nमयाद्य रामे गमिते यमक्षयं चिराय सीता वशगा भविष्यति ॥६-६३-५८॥",
        "index": 58,
        "shloka_num": 58
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णानुशोकः नाम त्रिषष्ठितमः सर्गः ॥६-६३॥",
        "index": 59,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे लङ्कादर्शनम् नाम एकोनचत्वारिंशः सर्गः ॥६-३९॥",
        "index": 0,
        "shloka_num": null
    },
    {
        "text": "तां रात्रिमुषितास्तत्र सुवेले हरियूथपाः ।\nलङ्कायां ददृशुर्वीरा वनान्युपवनानि च ॥६-३९-१॥",
        "index": 1,
        "shloka_num": 1
    },
    {
        "text": "समसौम्यानि रम्याणि विशालान्यायतानि च ।\nदृष्टिरम्याणि ते दृष्ट्वा बभूवुर्जातविस्मयाः ॥६-३९-२॥",
        "index": 2,
        "shloka_num": 2
    },
    {
        "text": "चम्पकाशोकबकुलशालतालसमाकुला ।\nतमालवनसंछन्ना नागमालासमावृता ॥६-३९-३॥",
        "index": 3,
        "shloka_num": 3
    },
    {
        "text": "हिन्तालैरर्जुनैर्नीपैः सप्तपर्णैः सुपुष्पितैः ।\nतिलकैः कर्णिकारैश्च पाटलैश्च समन्ततः ॥६-३९-४॥",
        "index": 4,
        "shloka_num": 4
    },
    {
        "text": "शुशुभे पुष्पिताग्रैश्च लतापरिगतैर्द्रुमैः ।\nलङ्का बहुविधैर्दिव्यैर्यथेन्द्रस्यामरावती ॥६-३९-५॥",
        "index": 5,
        "shloka_num": 5
    },
    {
        "text": "विचित्रकुसुमोपेतै रक्तकोमलपल्लवैः ।\nशाद्वलैश्च तथा नीलैश्चित्राभिर्वनराजिभिः ॥६-३९-६॥",
        "index": 6,
        "shloka_num": 6
    },
    {
        "text": "गन्धाढ्यान्यतिरम्याणि पुष्पाणि च फलानि च ।\nधारयन्त्यगमास्तत्र भूषणानीव मानवाः ॥६-३९-७॥",
        "index": 7,
        "shloka_num": 7
    },
    {
        "text": "तच्चैत्ररथसंकाशं मनोज्ञं नन्दनोपमम् ।\nवनं सर्वर्तुकं रम्यं शुशुभे षट्पदायुतम् ॥६-३९-८॥",
        "index": 8,
        "shloka_num": 8
    },
    {
        "text": "दात्यूहकोयष्टिबकैर्नृत्यमानैश्च बर्हिणैः ।\nरुतं परभृतानां च शुश्रुवे वननिर्झरे ॥६-३९-९॥",
        "index": 9,
        "shloka_num": 9
    },
    {
        "text": "नित्यमत्तविहंगानि भ्रमराचरितानि च ।\nकोकिलाकुलखण्डानि विहंगाभिरुतानि च ॥६-३९-१०॥",
        "index": 10,
        "shloka_num": 10
    },
    {
        "text": "भृङ्गराजाधिगीतानि कुररस्वनितानि च ।\nकोणालकविघुष्टानि सारसाभिरुतानि च ।\nविविशुस्ते ततस्तानि वनान्युपवनानि च ॥६-३९-११॥",
        "index": 11,
        "shloka_num": 11
    },
    {
        "text": "हृष्टाः प्रमुदिता वीरा हरयः कामरूपिणः ।\nतेषां प्रविशतां तत्र वानराणां महौजसाम् ॥६-३९-१२॥",
        "index": 12,
        "shloka_num": 12
    },
    {
        "text": "पुष्पसंसर्गसुरभिर्ववौ घ्राणसुखोऽनिलः ।\nअन्ये तु हरिवीराणां यूथान्निष्क्रम्य यूथपाः ।\nसुग्रीवेणाभ्यनुज्ञाता लङ्कां जग्मुः पताकिनीम् ॥६-३९-१३॥",
        "index": 13,
        "shloka_num": 13
    },
    {
        "text": "वित्रासयन्तो विहगान् ग्लापयन्तो मृगद्विपान् ।\nकम्पयन्तश्च तां लङ्कां नादैः स्वैर्नदतां वराः ॥६-३९-१४॥",
        "index": 14,
        "shloka_num": 14
    },
    {
        "text": "कुर्वन्तस्ते महावेगा महीं चरणपीडिताम् ।\nरजश्च सहसैवोर्ध्वं जगाम चरणोत्थितम् ॥६-३९-१५॥",
        "index": 15,
        "shloka_num": 15
    },
    {
        "text": "ऋक्षाः सिंहाश्च महिषा वारणाश्च मृगाः खगाः ।\nतेन शब्देन वित्रस्ता जग्मुर्भीता दिशो दश ॥६-३९-१६॥",
        "index": 16,
        "shloka_num": 16
    },
    {
        "text": "शिखरं तु त्रिकूटस्य प्रांशु चैकं दिविस्पृशम् ।\nसमन्तात् पुष्पसंछन्नं महारजतसंनिभम् ॥६-३९-१७॥",
        "index": 17,
        "shloka_num": 17
    },
    {
        "text": "शतयोजनविस्तीर्णं विमलं चारुदर्शनम् ।\nश्लक्ष्णं श्रीमन्महच्चैव दुष्प्रापं शकुनैरपि ॥६-३९-१८॥",
        "index": 18,
        "shloka_num": 18
    },
    {
        "text": "मनसापि दुरारोहं किं पुनः कर्मणा जनैः ।\nनिविष्टा तस्य शिखरे लङ्का रावणपालिता ॥६-३९-१९॥",
        "index": 19,
        "shloka_num": 19
    },
    {
        "text": "दशयोजनविस्तीर्णा विंशद्योजनमायता ।\nसा पुरी गोपुरैरुच्चैः पाण्डुराम्बुदसंनिभैः ।\nकाञ्चनेन च शालेन राजतेन च शोभते ॥६-३९-२०॥",
        "index": 20,
        "shloka_num": 20
    },
    {
        "text": "प्रासादैश्च विमानैश्च लङ्का परमभूषिता ।\nघनैरिवातपापाये मध्यमं वैष्णवं पदम् ॥६-३९-२१॥",
        "index": 21,
        "shloka_num": 21
    },
    {
        "text": "यस्यां स्तम्भसहस्रेण प्रासादः समलंकृतः ।\nकैलासशिखराकारो दृश्यते खमिवोल्लिखन् ॥६-३९-२२॥",
        "index": 22,
        "shloka_num": 22
    },
    {
        "text": "चैत्यः स राक्षसेन्द्रस्य बभूव पुरभूषणम् ।\nशतेन रक्षसां नित्यं यः समग्रेण रक्ष्यते ॥६-३९-२३॥",
        "index": 23,
        "shloka_num": 23
    },
    {
        "text": "मनोज्ञां काञ्चनवतीं पर्वतैरुपशोभिताम् ।\nनानाधातुविचित्रैश्च उद्यानैरुपशोभिताम् ॥६-३९-२४॥",
        "index": 24,
        "shloka_num": 24
    },
    {
        "text": "नानाविहगसंघुष्टां नानामृगनिषेविताम् ।\nनानाकुसुमसम्पन्नां नानाराक्षससेविताम् ॥६-३९-२५॥",
        "index": 25,
        "shloka_num": 25
    },
    {
        "text": "तां समृद्धां समृद्धार्थां लक्ष्मीवाँल्लक्ष्मणाग्रजः ।\nरावणस्य पुरीं रामो ददर्श सह वानरैः ॥६-३९-२६॥",
        "index": 26,
        "shloka_num": 26
    },
    {
        "text": "तां महागृहसम्बाधां दृष्ट्वा लक्ष्मणपूर्वजः ।\nनगरीं त्रिदिवप्रख्यां विस्मयं प्राप वीर्यवान् ॥६-३९-२७॥",
        "index": 27,
        "shloka_num": 27
    },
    {
        "text": "तां रत्नपूर्णां बहुसंविधानां प्रासादमालाभिरलंकृतां च ।\nपुरीं महायन्त्रकवाटमुख्यां ददर्श रामो महता बलेन ॥६-३९-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे लङ्कादर्शनम् नाम एकोनचत्वारिंशः सर्गः ॥६-३९॥",
        "index": 29,
        "shloka_num": null
    }
]
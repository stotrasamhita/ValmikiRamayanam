[
    {
        "text": "अथ श्रीमद्वाल्मीकीयरामायणे युद्धकाण्डे द्वितीयमन्त्राधिवेषः नाम एकादशः सर्गः ॥६-११॥",
        "index": 0,
        "shloka_num": null
    },
    {
        "text": "स बभूव कृशो राजा मैथिलीकाममोहितः ।\nअसन्मानाच्च सुहृदां पापः पापेन कर्मणा ॥६-११-१॥",
        "index": 1,
        "shloka_num": 1
    },
    {
        "text": "अतीव कामसम्पन्नो वैदेहीमनुचिन्तयन् ।\nअतीतसमये काले तस्मिन् वै युधि रावणः ।\nअमात्यैश्च सुहृद्भिश्च प्राप्तकालममन्यत ॥६-११-२॥",
        "index": 2,
        "shloka_num": 2
    },
    {
        "text": "स हेमजालविततं मणिविद्रुमभूषितम् ।\nउपगम्य विनीताश्वमारुरोह महारथम् ॥६-११-३॥",
        "index": 3,
        "shloka_num": 3
    },
    {
        "text": "तमास्थाय रथश्रेष्ठं महामेघसमस्वनम् ।\nप्रययौ रक्षसां श्रेष्ठो दशग्रीवः सभां प्रति ॥६-११-४॥",
        "index": 4,
        "shloka_num": 4
    },
    {
        "text": "असिचर्मधरा योधाः सर्वायुधधरास्ततः ।\nराक्षसा राक्षसेन्द्रस्य पुरस्तात् सम्प्रतस्थिरे ॥६-११-५॥",
        "index": 5,
        "shloka_num": 5
    },
    {
        "text": "नानाविकृतवेषाश्च नानाभूषणभूषिताः ।\nपार्श्वतः पृष्ठतश्चैनं परिवार्य ययुस्तदा ॥६-११-६॥",
        "index": 6,
        "shloka_num": 6
    },
    {
        "text": "रथैश्चातिरथाः शीघ्रं मत्तैश्च वरवारणैः ।\nअनूत्पेतुर्दशग्रीवमाक्रीडद्भिश्च वाजिभिः ॥६-११-७॥",
        "index": 7,
        "shloka_num": 7
    },
    {
        "text": "गदापरिघहस्ताश्च शक्तितोमरपाणयः ।\nपरश्वधधराश्चान्ये तथान्ये शूलपाणयः ।\nततस्तूर्यसहस्राणं सञ्जज्ञे निःस्वनो महान् ॥६-११-८॥",
        "index": 8,
        "shloka_num": 8
    },
    {
        "text": "तुमुलः शङ्खशब्दश्च सभां गच्छति रावणे ।\nस नेमिघोषेण महान् सहसाभिनिनादयन् ॥६-११-९॥",
        "index": 9,
        "shloka_num": 9
    },
    {
        "text": "राजमार्गं श्रिया जुष्टं प्रतिपेदे महारथः ।\nविमलं चातपत्रं च प्रगृहीतमशोभत ॥६-११-१०॥",
        "index": 10,
        "shloka_num": 10
    },
    {
        "text": "पाण्डुरं राक्षसेन्द्रस्य पूर्णस्ताराधिपो यथा ।\nहेममञ्जरिगर्भे च शुद्धस्फटिकविग्रहे ॥६-११-११॥",
        "index": 11,
        "shloka_num": 11
    },
    {
        "text": "चामरव्यजने तस्य रेजतुः सव्यदक्षिणे ।\nते कृताञ्जलयः सर्वे रथस्थं पृथिवीस्थिताः ॥६-११-१२॥",
        "index": 12,
        "shloka_num": 12
    },
    {
        "text": "राक्षसा राक्षसश्रेष्ठं शिरोभिस्तं ववन्दिरे ।\nराक्षसैः स्तूयमानः सञ्जयाशीर्भिररिन्दमः ॥६-११-१३॥",
        "index": 13,
        "shloka_num": 13
    },
    {
        "text": "आससाद महातेजाः सभां विरचितां तदा ।\nसुवर्णरजतास्तीर्णां विशुद्धस्फटिकान्तराम् ॥६-११-१४॥",
        "index": 14,
        "shloka_num": 14
    },
    {
        "text": "विराजमानो वपुषा रुक्मपट्टोत्तरच्छदाम् ।\nतां पिशाचशतैः षड्भिरभिगुप्तां सदाप्रभाम् ॥६-११-१५॥",
        "index": 15,
        "shloka_num": 15
    },
    {
        "text": "प्रविवेश महातेजाः सुकृतां विश्वकर्मणा ।\nतस्यां तु वैदूर्यमयं प्रियकाजिनसंवृतम् ॥६-११-१६॥",
        "index": 16,
        "shloka_num": 16
    },
    {
        "text": "महत्सोपाश्रयं भेजे रावणः परमासनम् ।\nततः शशासेश्वरवद्दूताँल्लघुपराक्रमान् ॥६-११-१७॥",
        "index": 17,
        "shloka_num": 17
    },
    {
        "text": "समानयत मे क्षिप्रमिहैतान् राक्षसानिति ।\nकृत्यमस्ति महज्जाने कर्तव्यमिति शत्रुभिः ॥६-११-१८॥",
        "index": 18,
        "shloka_num": 18
    },
    {
        "text": "राक्षसास्तद्वचः श्रुत्वा लङ्कायां परिचक्रमुः ।\nअनुगेहमवस्थाय विहारशयनेषु च ।\nउद्यानेषु च रक्षांसि चोदयन्तो ह्यभीतवत् ॥६-११-१९॥",
        "index": 19,
        "shloka_num": 19
    },
    {
        "text": "ते रथान्तचरा एके दृप्तानेके दृढान् हयान् ।\nनागानेकेऽधिरुरुहुर्जग्मुश्चैके पदातयः ॥६-११-२०॥",
        "index": 20,
        "shloka_num": 20
    },
    {
        "text": "सा पुरी परमाकीर्णा रथकुञ्जरवाजिभिः ।\nसम्पतद्भिर्विरुरुचे गरुत्मद्भिरिवाम्बरम् ॥६-११-२१॥",
        "index": 21,
        "shloka_num": 21
    },
    {
        "text": "ते वाहनान्यवस्थाय यानानि विविधानि च ।\nसभां पद्भिः प्रविविशुः सिंहा गिरिगुहामिव ॥६-११-२२॥",
        "index": 22,
        "shloka_num": 22
    },
    {
        "text": "राज्ञः पादौ गृहीत्वा तु राज्ञा ते प्रतिपूजिताः ।\nपीठेष्वन्ये बृसीष्वन्ये भूमौ केचिदुपाविशन् ॥६-११-२३॥",
        "index": 23,
        "shloka_num": 23
    },
    {
        "text": "ते समेत्य सभायां वै राक्षसा राजशासनात् ।\nयथार्हमुपतस्थुस्ते रावणं राक्षसाधिपम् ॥६-११-२४॥",
        "index": 24,
        "shloka_num": 24
    },
    {
        "text": "मन्त्रिणश्च यथामुख्या निश्चितार्थेषु पण्डिताः ।\nअमात्याश्च गुणोपेताः सर्वज्ञा बुद्धिदर्शनाः ॥६-११-२५॥",
        "index": 25,
        "shloka_num": 25
    },
    {
        "text": "समीयुस्तत्र शतशः शूराश्च बहवस्तथा ।\nसभायां हेमवर्णायां सर्वार्थस्य सुखाय वै ॥६-११-२६॥",
        "index": 26,
        "shloka_num": 26
    },
    {
        "text": "ततो महात्मा विपुलं सुयुग्यं रथं वरं हेमविचित्रिताङ्गम् ।\nशुभं समास्थाय ययौ यशस्वी विभीषणः संसदमग्रजस्य ॥६-११-२७॥",
        "index": 27,
        "shloka_num": 27
    },
    {
        "text": "स पूर्वजायावरजः शशंस नामाथ पश्चाच्चरणौ ववन्दे ।\nशुकः प्रहस्तश्च तथैव तेभ्यो ददौ यथार्हं पृथगासनानि ॥६-११-२८॥",
        "index": 28,
        "shloka_num": 28
    },
    {
        "text": "सुवर्णनानामणिभूषणानां सुवाससां संसदि राक्षसानाम् ।\nतेषां परार्घ्यागुरुचन्दनानां स्रजां च गन्धाः प्रववुः समन्तात् ॥६-११-२९॥",
        "index": 29,
        "shloka_num": 29
    },
    {
        "text": "न चुक्रुशुर्नानृतमाह कश्चित् सभासदो नापि जजल्पुरुच्चैः ।\nसंसिद्धार्थाः सर्व एवोग्रवीर्या भर्तुः सर्वे ददृशुश्चाननं ते ॥६-११-३०॥",
        "index": 30,
        "shloka_num": 30
    },
    {
        "text": "स रावणः शस्त्रभृतां मनस्विनां महाबलानां समितौ मनस्वी ।\nतस्यां सभायां प्रभया चकाशे मध्ये वसूनामिव वज्रहस्तः ॥६-११-३१॥",
        "index": 31,
        "shloka_num": 31
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वितीयमन्त्राधिवेषः नाम एकादशः सर्गः ॥६-११॥",
        "index": 32,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे विभीषणाक्रोशः नाम षोडशः सर्गः ॥६-१६॥",
        "index": 0,
        "shloka_num": null
    },
    {
        "text": "सुनिविष्टं हितं वाक्यमुक्तवन्तं विभीषणम् ।\nअब्रवीत् परुषं वाक्यं रावणः कालचोदितः ॥६-१६-१॥",
        "index": 1,
        "shloka_num": 1
    },
    {
        "text": "वसेत् सह सपत्नेन क्रुद्धेनाशीविषेण च ।\nन तु मित्रप्रवादेन संवसेच्छत्रुसेविना ॥६-१६-२॥",
        "index": 2,
        "shloka_num": 2
    },
    {
        "text": "जानामि शीलं ज्ञातीनां सर्वलोकेषु राक्षस ।\nहृष्यन्ति व्यसनेष्वेते ज्ञातीनां ज्ञातयः सदा ॥६-१६-३॥",
        "index": 3,
        "shloka_num": 3
    },
    {
        "text": "प्रधानं साधकं वैद्यं धर्मशीलं च राक्षस ।\nज्ञातयोऽप्यवमन्यन्ते शूरं परिभवन्ति च ॥६-१६-४॥",
        "index": 4,
        "shloka_num": 4
    },
    {
        "text": "नित्यमन्योन्यसंहृष्टा व्यसनेष्वाततायिनः ।\nप्रच्छन्नहृदया घोरा ज्ञातयस्तु भयावहाः ॥६-१६-५॥",
        "index": 5,
        "shloka_num": 5
    },
    {
        "text": "श्रूयन्ते हस्तिभिर्गीताः श्लोकाः पद्मवने पुरा ।\nपाशहस्तान् नरान् दृष्ट्वा शृणुष्व गदतो मम ॥६-१६-६॥",
        "index": 6,
        "shloka_num": 6
    },
    {
        "text": "नाग्निर्नान्यानि शस्त्राणि न नः पाशा भयावहाः ।\nघोराः स्वार्थप्रयुक्तास्तु ज्ञातयो नो भयावहाः ॥६-१६-७॥",
        "index": 7,
        "shloka_num": 7
    },
    {
        "text": "उपायमेते वक्ष्यन्ति ग्रहणे नात्र संशयः ।\nकृत्स्नाद् भयाज्ज्ञातिभयं कुकष्टं विहितं च नः ॥६-१६-८॥",
        "index": 8,
        "shloka_num": 8
    },
    {
        "text": "विद्यते गोषु सम्पन्नं विद्यते ज्ञातितो भयम् ।\nविद्यते स्त्रीषु चापल्यं विद्यते ब्राह्मणे तपः ॥६-१६-९॥",
        "index": 9,
        "shloka_num": 9
    },
    {
        "text": "ततो नेष्टमिदं सौम्य यदहं लोकसत्कृतः ।\nऐश्वर्यमभिजातश्च रिपूणां मूर्ध्नि च स्थितः ॥६-१६-१०॥",
        "index": 10,
        "shloka_num": 10
    },
    {
        "text": "यथा पुष्करपत्रेषु पतितास्तोयबिन्दवः ।\nन श्लेषमभिगच्छन्ति तथानार्येषु सौहृदम् ॥६-१६-११॥",
        "index": 11,
        "shloka_num": 11
    },
    {
        "text": "यथा शरदि मेघानां सिञ्चतामपि गर्जताम् ।\nन भवत्यम्बुसङ्क्लेदस्तथानार्येषु सौहृदम् ॥६-१६-१२॥",
        "index": 12,
        "shloka_num": 12
    },
    {
        "text": "यथा मधुकरस्तर्षाद् रसं विन्दन्न तिष्ठति ।\nतथा त्वमपि तत्रैव तथानार्येषु सौहृदम् ॥६-१६-१३॥",
        "index": 13,
        "shloka_num": 13
    },
    {
        "text": "यथा मधुकरस्तर्षात् काशपुष्पं पिबन्नपि ।\nरसमत्र न विन्देत तथानार्येषु सौहृदम् ॥६-१६-१४॥",
        "index": 14,
        "shloka_num": 14
    },
    {
        "text": "यथा पूर्वं गजः स्नात्वा गृह्य हस्तेन वै रजः ।\nदूषयत्यात्मनो देहं तथानार्येषु सौहृदम् ॥६-१६-१५॥",
        "index": 15,
        "shloka_num": 15
    },
    {
        "text": "योऽन्यस्त्वेवंविधं ब्रूयाद् वाक्यमेतन्निशाचर ।\nअस्मिन् मुहूर्ते न भवेत् त्वां तु धिक् कुलपांसन ॥६-१६-१६॥",
        "index": 16,
        "shloka_num": 16
    },
    {
        "text": "इत्युक्तः परुषं वाक्यं न्यायवादी विभीषणः ।\nउत्पपात गदापाणिश्चतुर्भिः सह राक्षसैः ॥६-१६-१७॥",
        "index": 17,
        "shloka_num": 17
    },
    {
        "text": "अब्रवीच्च तदा वाक्यं जातक्रोधो विभीषणः ।\nअन्तरिक्षगतः श्रीमान् भ्राता वै राक्षसाधिपम् ॥६-१६-१८॥",
        "index": 18,
        "shloka_num": 18
    },
    {
        "text": "स त्वं भ्रान्तोऽसि मे राजन् ब्रूहि मां यद् यदिच्छसि ।\nज्येष्ठो मान्यः पितृसमो न च धर्मपथे स्थितः ।\nइदं हि परुषं वाक्यं न क्षमाम्यग्रजस्य ते ॥६-१६-१९॥",
        "index": 19,
        "shloka_num": 19
    },
    {
        "text": "सुनीतं हितकामेन वाक्यमुक्तं दशानन ।\nन गृह्णन्त्यकृतात्मानः कालस्य वशमागताः ॥६-१६-२०॥",
        "index": 20,
        "shloka_num": 20
    },
    {
        "text": "सुलभाः पुरुषा राजन् सततं प्रियवादिनः ।\nअप्रियस्य च पथ्यस्य वक्ता श्रोता च दुर्लभः ॥६-१६-२१॥",
        "index": 21,
        "shloka_num": 21
    },
    {
        "text": "बद्धं कालस्य पाशेन सर्वभूतापहारिणः ।\nन नश्यन्तमुपेक्षे त्वां प्रदीप्तं शरणं यथा ॥६-१६-२२॥",
        "index": 22,
        "shloka_num": 22
    },
    {
        "text": "दीप्तपावकसङ्काशैः शितैः काञ्चनभूषणैः ।\nन त्वामिच्छाम्यहं द्रष्टुं रामेण निहतं शरैः ॥६-१६-२३॥",
        "index": 23,
        "shloka_num": 23
    },
    {
        "text": "शूराश्च बलवन्तश्च कृतास्त्राश्च नरा रणे ।\nकालाभिपन्नाः सीदन्ति यथा वालुकसेतवः ॥६-१६-२४॥",
        "index": 24,
        "shloka_num": 24
    },
    {
        "text": "तन्मर्षयतु यच्चोक्तं गुरुत्वाद्धितमिच्छता ।\nआत्मानं सर्वथा रक्ष पुरीं चेमां सराक्षसाम् ।\nस्वस्ति तेऽस्तु गमिष्यामि सुखी भव मया विना ॥६-१६-२५॥",
        "index": 25,
        "shloka_num": 25
    },
    {
        "text": "निवार्यमाणस्य मया हितैषिणा न रोचते ते वचनं निशाचर ।\nपरान्तकाले हि गतायुषो नरा हितं न गृह्णन्ति सुहृद्भिरीरितम् ॥६-१६-२६॥",
        "index": 26,
        "shloka_num": 26
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणाक्रोशः नाम षोडशः सर्गः ॥६-१६॥",
        "index": 27,
        "shloka_num": null
    }
]
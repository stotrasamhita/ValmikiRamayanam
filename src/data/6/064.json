[
    {
        "text": "अथ श्रीमद्वाल्मीकीयरामायणे युद्धकाण्डे सीताप्रलोभनोपायः नाम चतुःषष्ठितमः सर्गः ॥६-६४॥",
        "index": 0,
        "shloka_num": null
    },
    {
        "text": "तदुक्तमतिकायस्य बलिनो बाहुशालिनः ।\nकुम्भकर्णस्य वचनं श्रुत्वोवाच महोदरः ॥६-६४-१॥",
        "index": 1,
        "shloka_num": 1
    },
    {
        "text": "कुम्भकर्ण कुले जातो धृष्टः प्राकृतदर्शनः ।\nअवलिप्तो न शक्नोषि कृत्यं सर्वत्र वेदितुम् ॥६-६४-२॥",
        "index": 2,
        "shloka_num": 2
    },
    {
        "text": "नहि राजा न जानीते कुम्भकर्ण नयानयौ ।\nत्वं तु कैशोरकाद् धृष्टः केवलं वक्तुमिच्छसि ॥६-६४-३॥",
        "index": 3,
        "shloka_num": 3
    },
    {
        "text": "स्थानं वृद्धिं च हानिं च देशकालविधानवित् ।\nआत्मनश्च परेषां च बुध्यते राक्षसर्षभः ॥६-६४-४॥",
        "index": 4,
        "shloka_num": 4
    },
    {
        "text": "यत् त्वशक्यं बलवता वक्तुं प्राकृतबुद्धिना ।\nअनुपासितवृद्धेन कः कुर्यात् तादृशं बुधः ॥६-६४-५॥",
        "index": 5,
        "shloka_num": 5
    },
    {
        "text": "यांस्तु धर्मार्थकामांस्त्वं ब्रवीषि पृथगाश्रयान् ।\nअवबोद्धुं स्वभावेन नहि लक्षणमस्ति तान् ॥६-६४-६॥",
        "index": 6,
        "shloka_num": 6
    },
    {
        "text": "कर्म चैव हि सर्वेषां कारणानां प्रयोजनम् ।\nश्रेयः पापीयसां चात्र फलं भवति कर्मणाम् ॥६-६४-७॥",
        "index": 7,
        "shloka_num": 7
    },
    {
        "text": "निःश्रेयसफलावेव धर्मार्थावितरावपि ।\nअधर्मानर्थयोः प्राप्तं फलं च प्रत्यवायिकम् ॥६-६४-८॥",
        "index": 8,
        "shloka_num": 8
    },
    {
        "text": "ऐहलौकिकपारक्यं कर्म पुम्भिर्निषेव्यते ।\nकर्माण्यपि तु कल्याणि लभते काममास्थितः ॥६-६४-९॥",
        "index": 9,
        "shloka_num": 9
    },
    {
        "text": "तत्र क्लृप्तमिदं राज्ञा हृदि कार्यं मतं च नः ।\nशत्रौ हि साहसं यत् तत् किमिवात्रापनीयते ॥६-६४-१०॥",
        "index": 10,
        "shloka_num": 10
    },
    {
        "text": "एकस्यैवाभियाने तु हेतुर्यः प्राहृतस्त्वया ।\nतत्राप्यनुपपन्नं ते वक्ष्यामि यदसाधु च ॥६-६४-११॥",
        "index": 11,
        "shloka_num": 11
    },
    {
        "text": "येन पूर्वं जनस्थाने बहवोऽतिबला हताः ।\nराक्षसा राघवं तं त्वं कथमेको जयिष्यसि ॥६-६४-१२॥",
        "index": 12,
        "shloka_num": 12
    },
    {
        "text": "ये पूर्वं निर्जितास्तेन जनस्थाने महौजसः ।\nराक्षसांस्तान् पुरे सर्वान् भीतानद्य न पश्यसि ॥६-६४-१३॥",
        "index": 13,
        "shloka_num": 13
    },
    {
        "text": "तं सिंहमिव सङ्क्रुद्धं रामं दशरथात्मजम् ।\nसर्पं सुप्तमहो बुद्ध्वा प्रबोधयितुमिच्छसि ॥६-६४-१४॥",
        "index": 14,
        "shloka_num": 14
    },
    {
        "text": "ज्वलन्तं तेजसा नित्यं क्रोधेन च दुरासदम् ।\nकस्तं मृत्युमिवासह्यमासादयितुमर्हति ॥६-६४-१५॥",
        "index": 15,
        "shloka_num": 15
    },
    {
        "text": "संशयस्थमिदं सर्वं शत्रोः प्रतिसमासने ।\nएकस्य गमनं तात नहि मे रोचते भृशम् ॥६-६४-१६॥",
        "index": 16,
        "shloka_num": 16
    },
    {
        "text": "हीनार्थस्तु समृद्धार्थं को रिपुं प्राकृतं यथा ।\nनिश्चितं जीवितत्यागे वशमानेतुमिच्छति ॥६-६४-१७॥",
        "index": 17,
        "shloka_num": 17
    },
    {
        "text": "यस्य नास्ति मनुष्येषु सदृशो राक्षसोत्तम ।\nकथमाशंससे योद्धुं तुल्येनेन्द्रविवस्वतोः ॥६-६४-१८॥",
        "index": 18,
        "shloka_num": 18
    },
    {
        "text": "एवमुक्त्वा तु संरब्धं कुम्भकर्णं महोदरः ।\nउवाच रक्षसां मध्ये रावणं लोकरावणम् ॥६-६४-१९॥",
        "index": 19,
        "shloka_num": 19
    },
    {
        "text": "लब्ध्वा पुरस्ताद् वैदेहीं किमर्थं त्वं विलम्बसे ।\nयदीच्छसि तदा सीता वशगा ते भविष्यति ॥६-६४-२०॥",
        "index": 20,
        "shloka_num": 20
    },
    {
        "text": "दृष्टः कश्चिदुपायो मे सीतोपस्थानकारकः ।\nरुचितश्चेत् स्वया बुद्ध्या राक्षसेन्द्र ततः शृणु ॥६-६४-२१॥",
        "index": 21,
        "shloka_num": 21
    },
    {
        "text": "अहं द्विजिह्वः संह्रादी कुम्भकर्णो वितर्दनः ।\nपञ्च रामवधायैते निर्यान्तीत्यवघोषय ॥६-६४-२२॥",
        "index": 22,
        "shloka_num": 22
    },
    {
        "text": "ततो गत्वा वयं युद्धं दास्यामस्तस्य यत्नतः ।\nजेष्यामो यदि ते शत्रून् नोपायैः कार्यमस्ति नः ॥६-६४-२३॥",
        "index": 23,
        "shloka_num": 23
    },
    {
        "text": "अथ जीवति नः शत्रुर्वयं च कृतसंयुगाः ।\nततः समभिपत्स्यामो मनसा यत् समीक्षितम् ॥६-६४-२४॥",
        "index": 24,
        "shloka_num": 24
    },
    {
        "text": "वयं युद्धादिहैष्यामो रुधिरेण समुक्षिताः ।\nविदार्य स्वतनुं बाणै रामनामाङ्कितैः शरैः ॥६-६४-२५॥",
        "index": 25,
        "shloka_num": 25
    },
    {
        "text": "भक्षितो राघवोऽस्माभिर्लक्ष्मणश्चेति वादिनः ।\nततः पादौ ग्रहीष्यामस्त्वं नः कामं प्रपूरय ॥६-६४-२६॥",
        "index": 26,
        "shloka_num": 26
    },
    {
        "text": "ततोऽवघोषय पुरे गजस्कन्धेन पार्थिव ।\nहतो रामः सह भ्रात्रा ससैन्य इति सर्वतः ॥६-६४-२७॥",
        "index": 27,
        "shloka_num": 27
    },
    {
        "text": "प्रीतो नाम ततो भूत्वा भृत्यानां त्वमरिन्दम ।\nभोगांश्च परिवारांश्च कामान् वसु च दापय ॥६-६४-२८॥",
        "index": 28,
        "shloka_num": 28
    },
    {
        "text": "ततो माल्यानि वासांसि वीराणामनुलेपनम् ।\nपेयं च बहु योधेभ्यः स्वयं च मुदितः पिब ॥६-६४-२९॥",
        "index": 29,
        "shloka_num": 29
    },
    {
        "text": "ततोऽस्मिन् बहुलीभूते कौलीने सर्वतो गते ।\nभक्षितः ससुहृद् रामो राक्षसैरिति विश्रुते ॥६-६४-३०॥",
        "index": 30,
        "shloka_num": 30
    },
    {
        "text": "प्रविश्याश्वास्य चापि त्वं सीतां रहसि सान्त्वयन् ।\nधनधान्यैश्च कामैश्च रत्नैश्चैनां प्रलोभय ॥६-६४-३१॥",
        "index": 31,
        "shloka_num": 31
    },
    {
        "text": "अनयोपधया राजन् भूयः शोकानुबन्धया ।\nअकामा त्वद्वशं सीता नष्टनाथा गमिष्यति ॥६-६४-३२॥",
        "index": 32,
        "shloka_num": 32
    },
    {
        "text": "रमणीयं हि भर्तारं विनष्टमधिगम्य सा ।\nनैराश्यात् स्त्रीलघुत्वाच्च त्वद्वशं प्रतिपत्स्यते ॥६-६४-३३॥",
        "index": 33,
        "shloka_num": 33
    },
    {
        "text": "सा पुरा सुखसंवृद्धा सुखार्हा दुःखकर्शिता ।\nत्वय्यधीनं सुखं ज्ञात्वा सर्वथैव गमिष्यति ॥६-६४-३४॥",
        "index": 34,
        "shloka_num": 34
    },
    {
        "text": "एतत् सुनीतं मम दर्शनेन रामं हि दृष्ट्वैव भवेदनर्थः ।\nइहैव ते सेत्स्यति मोत्सुको भूर्महानयुद्धेन सुखस्य लाभः ॥६-६४-३५॥",
        "index": 35,
        "shloka_num": 35
    },
    {
        "text": "अनष्टसैन्यो ह्यनवाप्तसंशयो रिपुं त्वयुद्धेन जयञ्जनाधिपः ।\nयशश्च पुण्यं च महान्महीपते श्रियं च कीर्तिं च चिरं समश्नुते ॥६-६४-३६॥",
        "index": 36,
        "shloka_num": 36
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताप्रलोभनोपायः नाम चतुःषष्ठितमः सर्गः ॥६-६४॥",
        "index": 37,
        "shloka_num": null
    }
]
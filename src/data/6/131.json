[
    {
        "text": "अथ श्रीमद्वाल्मीकीयरामायणे युद्धकाण्डे श्रीरामपट्टाभिषेकः नाम एकत्रिंशदधिकशततमः सर्गः ॥६-१३१॥",
        "index": 0,
        "shloka_num": null
    },
    {
        "text": "शिरस्यञ्जलिमाधाय कैकेय्यानन्दवर्धनः ।\nबभाषे भरतो ज्येष्ठं रामं सत्यपराक्रमम् ॥६-१३१-१॥",
        "index": 1,
        "shloka_num": 1
    },
    {
        "text": "पूजिता मामिका माता दत्तं राज्यमिदं मम ।\nतद् ददामि पुनस्तुभ्यं यथा त्वमददा मम ॥६-१३१-२॥",
        "index": 2,
        "shloka_num": 2
    },
    {
        "text": "धुरमेकाकिना न्यस्तां वृषभेण बलीयसा ।\nकिशोरवद् गुरुं भारं न वोढुमहमुत्सहे ॥६-१३१-३॥",
        "index": 3,
        "shloka_num": 3
    },
    {
        "text": "वारिवेगेन महता भिन्नः सेतुरिव क्षरन् ।\nदुर्बन्धनमिदं मन्ये राज्यच्छिद्रमसंवृतम् ॥६-१३१-४॥",
        "index": 4,
        "shloka_num": 4
    },
    {
        "text": "गतिं खर इवाश्वस्य हंसस्येव च वायसः ।\nनान्वेतुमुत्सहे वीर तव मार्गमरिन्दम ॥६-१३१-५॥",
        "index": 5,
        "shloka_num": 5
    },
    {
        "text": "यथा चारोपितो वृक्षो जातश्चान्तर्निवेशने ।\nमहानपि दुरारोहो महास्कन्धः प्रशाखवान् ॥६-१३१-६॥",
        "index": 6,
        "shloka_num": 6
    },
    {
        "text": "शीर्येत पुष्पितो भूत्वा न फलानि प्रदर्शयन् ।\nतस्य नानुभवेदर्थं यस्य हेतोः स रोपितः ॥६-१३१-७॥",
        "index": 7,
        "shloka_num": 7
    },
    {
        "text": "एषोपमा महाबाहो त्वमर्थं वेत्तुमर्हसि ।\nयद्यस्मान् मनुजेन्द्र त्वं भर्ता भृत्यान् न शाधि हि ॥६-१३१-८॥",
        "index": 8,
        "shloka_num": 8
    },
    {
        "text": "जगदद्याभिषिक्तं त्वामनुपश्यतु राघव ।\nप्रतपन्तमिवादित्यं मध्याह्ने दीप्ततेजसम् ॥६-१३१-९॥",
        "index": 9,
        "shloka_num": 9
    },
    {
        "text": "तूर्यसङ्घातनिर्घोषैः काञ्चीनूपुरनिःस्वनैः ।\nमधुरैर्गीतशब्दैश्च प्रतिबुध्यस्व शेष्व च ॥६-१३१-१०॥",
        "index": 10,
        "shloka_num": 10
    },
    {
        "text": "यावदावर्तते चक्रं यावती च वसुन्धरा ।\nतावत् त्वमिह लोकस्य स्वामित्वमनुवर्तय ॥६-१३१-११॥",
        "index": 11,
        "shloka_num": 11
    },
    {
        "text": "भरतस्य वचः श्रुत्वा रामः परपुरञ्जयः ।\nतथेति प्रतिजग्राह निषसादासने शुभे ॥६-१३१-१२॥",
        "index": 12,
        "shloka_num": 12
    },
    {
        "text": "ततः शत्रुघ्नवचनान्निपुणाः श्मश्रुवर्धनाः ।\nसुखहस्ताः सुशीघ्राश्च राघवं पर्यवारयन् ॥६-१३१-१३॥",
        "index": 13,
        "shloka_num": 13
    },
    {
        "text": "पूर्वं तु भरते स्नाते लक्ष्मणे च महाबले ।\nसुग्रीवे वानरेन्द्रे च राक्षसेन्द्रे विभीषणे ॥६-१३१-१४॥",
        "index": 14,
        "shloka_num": 14
    },
    {
        "text": "विशोधितजटः स्नातश्चित्रमाल्यानुलेपनः ।\nमहार्हवसनोपेतस्तस्थौ तत्र श्रिया ज्वलन् ॥६-१३१-१५॥",
        "index": 15,
        "shloka_num": 15
    },
    {
        "text": "प्रतिकर्म च रामस्य कारयामास वीर्यवान् ।\nलक्ष्मणस्य च लक्ष्मीवानिक्ष्वाकुकुलवर्धनः ॥६-१३१-१६॥",
        "index": 16,
        "shloka_num": 16
    },
    {
        "text": "प्रतिकर्म च सीतायाः सर्वा दशरथस्त्रियः ।\nआत्मनैव तदा चक्रुर्मनस्विन्यो मनोहरम् ॥६-१३१-१७॥",
        "index": 17,
        "shloka_num": 17
    },
    {
        "text": "ततो वानरपत्नीनां सर्वासामेव शोभनम् ।\nचकार यत्नात् कौसल्या प्रहृष्टा पुत्रवत्सला ॥६-१३१-१८॥",
        "index": 18,
        "shloka_num": 18
    },
    {
        "text": "ततः शत्रुघ्नवचनात् सुमन्त्रो नाम सारथिः ।\nयोजयित्वाभिचक्राम रथं सर्वाङ्गशोभनम् ॥६-१३१-१९॥",
        "index": 19,
        "shloka_num": 19
    },
    {
        "text": "अग्न्यर्कामलसङ्काशं दिव्यं दृष्ट्वा रथं स्थितम् ।\nआरुरोह महाबाहू रामः परपुरञ्जयः ॥६-१३१-२०॥",
        "index": 20,
        "shloka_num": 20
    },
    {
        "text": "सुग्रीवो हनुमांश्चैव महेन्द्रसदृशद्युती ।\nस्नातौ दिव्यनिभैर्वस्त्रैर्जग्मतुः शुभकुण्डलौ ॥६-१३१-२१॥",
        "index": 21,
        "shloka_num": 21
    },
    {
        "text": "सर्वाभरणजुष्टाश्च ययुस्ताः शुभकुण्डलाः ।\nसुग्रीवपत्न्यः सीता च द्रष्टुं नगरमुत्सुकाः ॥६-१३१-२२॥",
        "index": 22,
        "shloka_num": 22
    },
    {
        "text": "अयोध्यायां च सचिवा राज्ञो दशरथस्य च ।\nपुरोहितं पुरस्कृत्य मन्त्रयामासुरर्थवत् ॥६-१३१-२३॥",
        "index": 23,
        "shloka_num": 23
    },
    {
        "text": "अशोको विजयश्चैव सिद्धार्थश्च समाहिताः ।\nमन्त्रयन् रामवृद्ध्यर्थमृद्ध्यर्थं नगरस्य च ॥६-१३१-२४॥",
        "index": 24,
        "shloka_num": 24
    },
    {
        "text": "सर्वमेवाभिषेकार्थं जयार्हस्य महात्मनः ।\nकर्तुमर्हथ रामस्य यद् यन्मङ्गलपूर्वकम् ॥६-१३१-२५॥",
        "index": 25,
        "shloka_num": 25
    },
    {
        "text": "इति ते मन्त्रिणः सर्वे सन्दिश्य च पुरोहितः ।\nनगरान्निर्ययुस्तूर्णं रामदर्शनबुद्धयः ॥६-१३१-२६॥",
        "index": 26,
        "shloka_num": 26
    },
    {
        "text": "हरियुक्तं सहस्राक्षो रथमिन्द्र इवानघः ।\nप्रययौ रथमास्थाय रामो नगरमुत्तमम् ॥६-१३१-२७॥",
        "index": 27,
        "shloka_num": 27
    },
    {
        "text": "जग्राह भरतो रश्मीन् शत्रुघ्नश्छत्रमाददे ।\nलक्ष्मणो व्यजनं तस्य मूर्ध्नि संवीजयंस्तदा ॥६-१३१-२८॥",
        "index": 28,
        "shloka_num": 28
    },
    {
        "text": "श्वेतं च वालव्यजनं जगृहे परितः स्थितः ।\nअपरं चन्द्रसङ्काशं राक्षसेन्द्रो विभीषणः ॥६-१३१-२९॥",
        "index": 29,
        "shloka_num": 29
    },
    {
        "text": "ऋषिसङ्घैस्तदाऽऽकाशे देवैश्च समरुद्गणैः ।\nस्तूयमानस्य रामस्य शुश्रुवे मधुरध्वनिः ॥६-१३१-३०॥",
        "index": 30,
        "shloka_num": 30
    },
    {
        "text": "ततः शत्रुञ्जयं नाम कुञ्जरं पर्वतोपमम् ।\nआरुरोह महातेजाः सुग्रीवः प्लवगर्षभः ॥६-१३१-३१॥",
        "index": 31,
        "shloka_num": 31
    },
    {
        "text": "नव नागसहस्राणि ययुरास्थाय वानराः ।\nमानुषं विग्रहं कृत्वा सर्वाभरणभूषिताः ॥६-१३१-३२॥",
        "index": 32,
        "shloka_num": 32
    },
    {
        "text": "शङ्खशब्दप्रणादैश्च दुन्दुभीनां च निःस्वनैः ।\nप्रययौ पुरुषव्याघ्रस्तां पुरीं हर्म्यमालिनीम् ॥६-१३१-३३॥",
        "index": 33,
        "shloka_num": 33
    },
    {
        "text": "ददृशुस्ते समायान्तं राघवं सपुरःसरम् ।\nविराजमानं वपुषा रथेनातिरथं तदा ॥६-१३१-३४॥",
        "index": 34,
        "shloka_num": 34
    },
    {
        "text": "ते वर्धयित्वा काकुत्स्थं रामेण प्रतिनन्दिताः ।\nअनुजग्मुर्महात्मानं भ्रातृभिः परिवारितम् ॥६-१३१-३५॥",
        "index": 35,
        "shloka_num": 35
    },
    {
        "text": "अमात्यैर्ब्राह्मणैश्चैव तथा प्रकृतिभिर्वृतः ।\nश्रिया विरुरुचे रामो नक्षत्रैरिव चन्द्रमाः ॥६-१३१-३६॥",
        "index": 36,
        "shloka_num": 36
    },
    {
        "text": "स पुरोगामिभिस्तूर्यैस्तालस्वस्तिकपाणिभिः ।\nप्रव्याहरद्भिर्मुदितैर्मङ्गलानि वृतो ययौ ॥६-१३१-३७॥",
        "index": 37,
        "shloka_num": 37
    },
    {
        "text": "अक्षतं जातरूपं च गावः कन्याः सहद्विजाः ।\nनरा मोदकहस्ताश्च रामस्य पुरतो ययुः ॥६-१३१-३८॥",
        "index": 38,
        "shloka_num": 38
    },
    {
        "text": "सख्यं च रामः सुग्रीवे प्रभावं चानिलात्मजे ।\nवानराणां च तत् कर्म ह्याचचक्षेऽथ मन्त्रिणाम् ॥६-१३१-३९॥",
        "index": 39,
        "shloka_num": 39
    },
    {
        "text": "श्रुत्वा च विस्मयं जग्मुरयोध्यापुरवासिनः ।\nवानराणां च तत् कर्म राक्षसानां च तद् बलम् ।\nविभीषणस्य संयोगमाचचक्षेऽथ मन्त्रिणाम् ॥६-१३१-४०॥",
        "index": 40,
        "shloka_num": 40
    },
    {
        "text": "द्युतिमानेतदाख्याय रामो वानरसंयुतः ।\nहृष्टपुष्टजनाकीर्णामयोध्यां प्रविवेश सः ॥६-१३१-४१॥",
        "index": 41,
        "shloka_num": 41
    },
    {
        "text": "ततो ह्यभ्युच्छ्रयन् पौराः पताकाश्च गृहे गृहे ।\nऐक्ष्वाकाध्युषितं रम्यमाससाद पितुर्गृहम् ॥६-१३१-४२॥",
        "index": 42,
        "shloka_num": 42
    },
    {
        "text": "अथाब्रवीद् राजपुत्रो भरतं धर्मिणां वरम् ।\nअर्थोपहितया वाचा मधुरं रघुनन्दनः ॥६-१३१-४३॥",
        "index": 43,
        "shloka_num": 43
    },
    {
        "text": "पितुर्भवनमासाद्य प्रविश्य च महात्मनः ।\nकौसल्यां च सुमित्रां च कैकेयीमभिवाद्य च ॥६-१३१-४४॥",
        "index": 44,
        "shloka_num": 44
    },
    {
        "text": "तच्च मद्भवनं श्रेष्ठं साशोकवनिकं महत् ।\nमुक्तावैदूर्यसङ्कीर्णं सुग्रीवाय निवेदय ॥६-१३१-४५॥",
        "index": 45,
        "shloka_num": 45
    },
    {
        "text": "तस्य तद् वचनं श्रुत्वा भरतः सत्यविक्रमः ।\nहस्ते गृहीत्वा सुग्रीवं प्रविवेश तमालयम् ॥६-१३१-४६॥",
        "index": 46,
        "shloka_num": 46
    },
    {
        "text": "ततस्तैलप्रदीपांश्च पर्यङ्कास्तरणानि च ।\nगृहीत्वा विविशुः क्षिप्रं शत्रुघ्नेन प्रचोदिताः ॥६-१३१-४७॥",
        "index": 47,
        "shloka_num": 47
    },
    {
        "text": "उवाच च महातेजाः सुग्रीवं राघवानुजः ।\nअभिषेकाय रामस्य दूतानाज्ञापय प्रभो ॥६-१३१-४८॥",
        "index": 48,
        "shloka_num": 48
    },
    {
        "text": "सौवर्णान् वानरेन्द्राणां चतुर्णां चतुरो घटान् ।\nददौ क्षिप्रं स सुग्रीवः सर्वरत्नविभूषितान् ॥६-१३१-४९॥",
        "index": 49,
        "shloka_num": 49
    },
    {
        "text": "तथा प्रत्यूषसमये चतुर्णां सागराम्भसाम् ।\nपूर्णैर्घटैः प्रतीक्षध्वं तथा कुरुत वानराः ॥६-१३१-५०॥",
        "index": 50,
        "shloka_num": 50
    },
    {
        "text": "एवमुक्ता महात्मानो वानरा वारणोपमाः ।\nउत्पेतुर्गगनं शीघ्रं गरुडा इव शीघ्रगाः ॥६-१३१-५१॥",
        "index": 51,
        "shloka_num": 51
    },
    {
        "text": "जाम्बवांश्च हनूमांश्च वेगदर्शी च वानरः ।\nऋषभश्चैव कलशाञ्जलपूर्णानथानयन् ॥६-१३१-५२॥",
        "index": 52,
        "shloka_num": 52
    },
    {
        "text": "नदीशतानां पञ्चानां जलं कुम्भैरुपाहरन् ।\nपूर्वात् समुद्रात् कलशं जलपूर्णमथानयत् ॥६-१३१-५३॥",
        "index": 53,
        "shloka_num": 53
    },
    {
        "text": "सुषेणः सत्त्वसम्पन्नः सर्वरत्नविभूषितम् ।\nऋषभो दक्षिणात्तूर्णं समुद्राज्जलमानयत् ॥६-१३१-५४॥",
        "index": 54,
        "shloka_num": 54
    },
    {
        "text": "रक्तचन्दनकर्पूरैः संवृतं काञ्चनं घटम् ।\nगवयः पश्चिमात् तोयमाजहार महार्णवात् ॥६-१३१-५५॥",
        "index": 55,
        "shloka_num": 55
    },
    {
        "text": "रत्नकुम्भेन महता शीतं मारुतविक्रमः ।\nउत्तराच्च जलं शीघ्रं गरुडानिलविक्रमः ॥६-१३१-५६॥",
        "index": 56,
        "shloka_num": 56
    },
    {
        "text": "आजहार स धर्मात्मानिलः सर्वगुणान्वितः ।\nततस्तैर्वानरश्रेष्ठैरानीतं प्रेक्ष्य तज्जलम् ॥६-१३१-५७॥",
        "index": 57,
        "shloka_num": 57
    },
    {
        "text": "अभिषेकाय रामस्य शत्रुघ्नः सचिवैः सह ।\nपुरोहिताय श्रेष्ठाय सुहृद्भ्यश्च न्यवेदयत् ॥६-१३१-५८॥",
        "index": 58,
        "shloka_num": 58
    },
    {
        "text": "ततः स प्रयतो वृद्धो वसिष्ठो ब्राह्मणैः सह ।\nरामं रत्नमये पीठे ससीतं सन्न्यवेशयत् ॥६-१३१-५९॥",
        "index": 59,
        "shloka_num": 59
    },
    {
        "text": "वसिष्ठो वामदेवश्च जाबालिरथ काश्यपः ।\nकात्यायनः सुयज्ञश्च गौतमो विजयस्तथा ॥६-१३१-६०॥",
        "index": 60,
        "shloka_num": 60
    },
    {
        "text": "अभ्यषिञ्चन्नरव्याघ्रं प्रसन्नेन सुगन्धिना ।\nसलिलेन सहस्राक्षं वसवो वासवं यथा ॥६-१३१-६१॥",
        "index": 61,
        "shloka_num": 61
    },
    {
        "text": "ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा ।\nयोधैश्चैवाभ्यषिञ्चस्ते सम्प्रहृष्टैः सनैगमैः ॥६-१३१-६२॥",
        "index": 62,
        "shloka_num": 62
    },
    {
        "text": "सर्वौषधिरसैश्चापि दैवतैर्नभसि स्थितैः ।\nचतुर्भिर्लोकपालैश्च सर्वैर्देवैश्च सङ्गतैः ॥६-१३१-६३॥",
        "index": 63,
        "shloka_num": 63
    },
    {
        "text": "ब्रह्मणा निर्मितं पूर्वं किरीटं रत्नशोभितम् ।\nअभिषिक्तः पुरा येन मनुस्तं दीप्ततेजसम् ॥६-१३१-६४॥",
        "index": 64,
        "shloka_num": 64
    },
    {
        "text": "तस्यान्ववाये राजानः क्रमाद् येनाभिषेचिताः ।\nसभायां हेमक्लृप्तायां शोभितायां महाधनैः ॥६-१३१-६५॥",
        "index": 65,
        "shloka_num": 65
    },
    {
        "text": "रत्नैर्नानाविधैश्चैव चित्रितायां सुशोभनैः ।\nनानारत्नमये पीठे कल्पयित्वा यथाविधि ॥६-१३१-६६॥",
        "index": 66,
        "shloka_num": 66
    },
    {
        "text": "किरीटेन ततः पश्चाद् वसिष्ठेन महात्मना ।\nऋत्विग्भिर्भूषणैश्चैव समयोक्ष्यत राघवः ॥६-१३१-६७॥",
        "index": 67,
        "shloka_num": 67
    },
    {
        "text": "छत्रं तस्य च जग्राह शत्रुघ्नः पाण्डुरं शुभम् ।\nश्वेतं च वालव्यजनं सुग्रीवो वानरेश्वरः ॥६-१३१-६८॥",
        "index": 68,
        "shloka_num": 68
    },
    {
        "text": "अपरं चन्द्रसङ्काशं राक्षसेन्द्रो विभीषणः ।\nमालां ज्वलन्तीं वपुषा काञ्चनीं शतपुष्कराम् ॥६-१३१-६९॥",
        "index": 69,
        "shloka_num": 69
    },
    {
        "text": "राघवाय ददौ वायुर्वासवेन प्रचोदितः ।\nसर्वरत्नसमायुक्तं मणिभिश्च विभूषितम् ॥६-१३१-७०॥",
        "index": 70,
        "shloka_num": 70
    },
    {
        "text": "मुक्ताहारं नरेन्द्राय ददौ शक्रप्रचोदितः ।\nप्रजगुर्देवगन्धर्वा ननृतुश्चाप्सरोगणाः ॥६-१३१-७१॥",
        "index": 71,
        "shloka_num": 71
    },
    {
        "text": "अभिषेके तदर्हस्य तदा रामस्य धीमतः ।\nभूमिः सस्यवती चैव फलवन्तश्च पादपाः ॥६-१३१-७२॥",
        "index": 72,
        "shloka_num": 72
    },
    {
        "text": "गन्धवन्ति च पुष्पाणि बभूवू राघवोत्सवे ।\nसहस्रशतमश्वानां धेनूनां च गवां तथा ॥६-१३१-७३॥",
        "index": 73,
        "shloka_num": 73
    },
    {
        "text": "ददौ शतवृषान् पूर्वं द्विजेभ्यो मनुजर्षभः ।\nत्रिंशत्कोटीर्हिरण्यस्य ब्राह्मणेभ्यो ददौ पुनः ॥६-१३१-७४॥",
        "index": 74,
        "shloka_num": 74
    },
    {
        "text": "नानाभरणवस्त्राणि महार्हाणि च राघवः ।\nअर्करश्मिप्रतीकाशां काञ्चनीं मणिविग्रहाम् ॥६-१३१-७५॥",
        "index": 75,
        "shloka_num": 75
    },
    {
        "text": "सुग्रीवाय स्रजं दिव्यां प्रायच्छन्मनुजाधिपः ।\nवैदूर्यमयचित्रे च चन्द्ररश्मिविभूषिते ॥६-१३१-७६॥",
        "index": 76,
        "shloka_num": 76
    },
    {
        "text": "वालिपुत्राय धृतिमानङ्गदायाङ्गदे ददौ ।\nमणिप्रवरजुष्टं तं मुक्ताहारमनुत्तमम् ॥६-१३१-७७॥",
        "index": 77,
        "shloka_num": 77
    },
    {
        "text": "सीतायै प्रददौ रामश्चन्द्ररश्मिसमप्रभम् ।\nअरजे वाससी दिव्ये शुभान्याभरणानि च ॥६-१३१-७८॥",
        "index": 78,
        "shloka_num": 78
    },
    {
        "text": "अवेक्षमाणा वैदेही प्रददौ वायुसूनवे ।\nअवमुच्यात्मनः कण्ठाद्धारं जनकनन्दिनी ॥६-१३१-७९॥",
        "index": 79,
        "shloka_num": 79
    },
    {
        "text": "अवैक्षत हरीन् सर्वान् भर्तारं च मुहुर्मुहुः ।\nतामिङ्गितज्ञः सम्प्रेक्ष्य बभाषे जनकात्मजाम् ॥६-१३१-८०॥",
        "index": 80,
        "shloka_num": 80
    },
    {
        "text": "प्रदेहि सुभगे हारं यस्य तुष्टासि भामिनि ।\nअथ सा वायुपुत्राय तं हारमसितेक्षणा ॥६-१३१-८१॥",
        "index": 81,
        "shloka_num": 81
    },
    {
        "text": "तेजो धृतिर्यशो दाक्ष्यं सामर्थ्यं विनयो नयः ।\nपौरुषं विक्रमो बुद्धिर्यस्मिन् नेतानि नित्यदा ॥६-१३१-८२॥",
        "index": 82,
        "shloka_num": 82
    },
    {
        "text": "हनूमांस्तेन हारेण शुशुभे वानरर्षभः ।\nचन्द्रांशुचयगौरेण श्वेताभ्रेण यथाचलः ॥६-१३१-८३॥",
        "index": 83,
        "shloka_num": 83
    },
    {
        "text": "सर्वे वानरवृद्धाश्च ये चान्ये वानरोत्तमाः ।\nवासोभिर्भूषणैश्चैव यथार्हं प्रतिपूजिताः ॥६-१३१-८४॥",
        "index": 84,
        "shloka_num": 84
    },
    {
        "text": "विभीषणोऽथ सुग्रीवो हनूमाञ्जाम्बवांस्तथा ।\nसर्वे वानरमुख्याश्च रामेणाक्लिष्टकर्मणा ॥६-१३१-८५॥",
        "index": 85,
        "shloka_num": 85
    },
    {
        "text": "यथार्हं पूजिताः सर्वे कामै रत्नैश्च पुष्कलैः ।\nप्रहृष्टमनसः सर्वे जग्मुरेव यथागतम् ॥६-१३१-८६॥",
        "index": 86,
        "shloka_num": 86
    },
    {
        "text": "ततो द्विविदमैन्दाभ्यां नीलाय च परन्तपः ।\nसर्वान् कामगुणान् वीक्ष्य प्रददौ वसुधाधिपः ॥६-१३१-८७॥",
        "index": 87,
        "shloka_num": 87
    },
    {
        "text": "दृष्ट्वा सर्वे महात्मानस्ततस्ते वानरर्षभाः ।\nविसृष्टाः पार्थिवेन्द्रेण किष्किन्धां समुपागमन् ॥६-१३१-८८॥",
        "index": 88,
        "shloka_num": 88
    },
    {
        "text": "सुग्रीवो वानरश्रेष्ठो दृष्ट्वा रामाभिषेचनम् ।\nपूजितश्चैव रामेण किष्किन्धां प्राविशत् पुरीम् ॥६-१३१-८९॥",
        "index": 89,
        "shloka_num": 89
    },
    {
        "text": "विभीषणोऽपि धर्मात्मा सह तैर्नैर्ऋतर्षभैः ।\nलब्ध्वा कुलधनं राजा लङ्कां प्रायान्महायशाः ॥६-१३१-९०॥",
        "index": 90,
        "shloka_num": 90
    },
    {
        "text": "स राज्यमखिलं शासन्निहतारिर्महायशाः ।\nराघवः परमोदारः शशास परया मुदा ।\nउवाच लक्ष्मणं रामो धर्मज्ञं धर्मवत्सलः ॥६-१३१-९१॥",
        "index": 91,
        "shloka_num": 91
    },
    {
        "text": "आतिष्ठ धर्मज्ञ मया सहेमां गां पूर्वराजाध्युषितां बलेन ।\nतुल्यं मया त्वं पितृभिर्धृता या तां यौवराज्ये धुरमुद्वहस्व ॥६-१३१-९२॥",
        "index": 92,
        "shloka_num": 92
    },
    {
        "text": "सर्वात्मना पर्यनुनीयमानो यदा न सौमित्रिरुपैति योगम् ।\nनियुज्यमानो भुवि यौवराज्ये ततोऽभ्यषिञ्चद् भरतं महात्मा ॥६-१३१-९३॥",
        "index": 93,
        "shloka_num": 93
    },
    {
        "text": "पौण्डरीकाश्वमेधाभ्यां वाजपेयेन चासकृत् ।\nअन्यैश्च विविधैर्यज्ञैरयजत् पार्थिवात्मजः ॥६-१३१-९४॥",
        "index": 94,
        "shloka_num": 94
    },
    {
        "text": "राज्यं दशसहस्राणि प्राप्य वर्षाणि राघवः ।\nशताश्वमेधानाजह्रे सदश्वान् भूरिदक्षिणान् ॥६-१३१-९५॥",
        "index": 95,
        "shloka_num": 95
    },
    {
        "text": "आजानुलम्बिबाहुः स महावक्षाः प्रतापवान् ।\nलक्ष्मणानुचरो रामः शशास पृथिवीमिमाम् ॥६-१३१-९६॥",
        "index": 96,
        "shloka_num": 96
    },
    {
        "text": "राघवश्चापि धर्मात्मा प्राप्य राज्यमनुत्तमम् ।\nईजे बहुविधैर्यज्ञैः ससुहृज्ज्ञातिबान्धवः ॥६-१३१-९७॥",
        "index": 97,
        "shloka_num": 97
    },
    {
        "text": "न पर्यदेवन् विधवा न च व्यालकृतं भयम् ।\nन व्याधिजं भयं चासीद् रामे राज्यं प्रशासति ॥६-१३१-९८॥",
        "index": 98,
        "shloka_num": 98
    },
    {
        "text": "निर्दस्युरभवल्लोको नानर्थं कश्चिदस्पृशत् ।\nन च स्म वृद्धा बालानां प्रेतकार्याणि कुर्वते ॥६-१३१-९९॥",
        "index": 99,
        "shloka_num": 99
    },
    {
        "text": "सर्वं मुदितमेवासीत् सर्वो धर्मपरोऽभवत् ।\nराममेवानुपश्यन्तो नाभ्यहिंसन् परस्परम् ॥६-१३१-१००॥",
        "index": 100,
        "shloka_num": 100
    },
    {
        "text": "आसन् वर्षसहस्राणि तथा पुत्रसहस्रिणः ।\nनिरामया विशोकाश्च रामे राज्यं प्रशासति ॥६-१३१-१०१॥",
        "index": 101,
        "shloka_num": 101
    },
    {
        "text": "रामो रामो राम इति प्रजानामभवन् कथाः ।\nरामभूतं जगदभूद् रामे राज्यं प्रशासति ॥६-१३१-१०२॥",
        "index": 102,
        "shloka_num": 102
    },
    {
        "text": "नित्यमूला नित्यफलास्तरवस्तत्र पुष्पिताः ।\nकामवर्षी च पर्जन्यः सुखस्पर्शश्च मारुतः ॥६-१३१-१०३॥",
        "index": 103,
        "shloka_num": 103
    },
    {
        "text": "ब्राह्मणाः क्षत्रिया वैश्याः शूद्रा लोभविवर्जिताः ।\nस्वकर्मसु प्रवर्तन्ते तुष्टाः स्वैरेव कर्मभिः ॥६-१३१-१०४॥",
        "index": 104,
        "shloka_num": 104
    },
    {
        "text": "आसन् प्रजा धर्मपरा रामे शासति नानृताः ।\nसर्वे लक्षणसम्पन्नाः सर्वे धर्मपरायणाः ॥६-१३१-१०५॥",
        "index": 105,
        "shloka_num": 105
    },
    {
        "text": "दशवर्षसहस्राणि दशवर्षशतानि च ।\nभ्रातृभिः सहितः श्रीमान् रामो राज्यमकारयत् ॥६-१३१-१०६॥",
        "index": 106,
        "shloka_num": 106
    },
    {
        "text": "धर्म्यं यशस्यमायुष्यं राज्ञां च विजयावहम् ।\nआदिकाव्यमिदं चार्षं पुरा वाल्मीकिना कृतम् ॥६-१३१-१०७॥",
        "index": 107,
        "shloka_num": 107
    },
    {
        "text": "यः शृणोति सदा लोके नरः पापात् प्रमुच्यते ।\nपुत्रकामश्च पुत्रान् वै धनकामो धनानि च ॥६-१३१-१०८॥",
        "index": 108,
        "shloka_num": 108
    },
    {
        "text": "लभते मनुजो लोके श्रुत्वा रामाभिषेचनम् ।\nमहीं विजयते राजा रिपूंश्चाप्यधितिष्ठति ॥६-१३१-१०९॥",
        "index": 109,
        "shloka_num": 109
    },
    {
        "text": "राघवेण यथा माता सुमित्रा लक्ष्मणेन च ।\nभरतेन च कैकेयी जीवपुत्रास्तथा स्त्रियः ॥६-१३१-११०॥",
        "index": 110,
        "shloka_num": 110
    },
    {
        "text": "भविष्यन्ति सदानन्दाः पुत्रपौत्रसमन्विताः ।\nश्रुत्वा रामायणमिदं दीर्घमायुश्च विन्दति ॥६-१३१-१११॥",
        "index": 111,
        "shloka_num": 111
    },
    {
        "text": "रामस्य विजयं चेमं सर्वमक्लिष्टकर्मणः ।\nशृणोति य इदं काव्यं पुरा वाल्मीकिना कृतम् ॥६-१३१-११२॥",
        "index": 112,
        "shloka_num": 112
    },
    {
        "text": "श्रद्दधानो जितक्रोधो दुर्गाण्यतितरत्यसौ ।\nसमागम्य प्रवासान्ते रमन्ते सह बान्धवैः ॥६-१३१-११३॥",
        "index": 113,
        "shloka_num": 113
    },
    {
        "text": "शृण्वन्ति य इदं काव्यं पुरा वाल्मीकिना कृतम् ।\nते प्रार्थितान् वरान् सर्वान् प्राप्नुवन्तीह राघवात् ॥६-१३१-११४॥",
        "index": 114,
        "shloka_num": 114
    },
    {
        "text": "श्रवणेन सुराः सर्वे प्रीयन्ते सम्प्रशृण्वताम् ।\nविनायकाश्च शाम्यन्ति गृहे तिष्ठन्ति यस्य वै ॥६-१३१-११५॥",
        "index": 115,
        "shloka_num": 115
    },
    {
        "text": "विजयेत महीं राजा प्रवासी स्वस्तिमान् भवेत् ।\nस्त्रियो रजस्वलाः श्रुत्वा पुत्रान् सूयुरनुत्तमान् ॥६-१३१-११६॥",
        "index": 116,
        "shloka_num": 116
    },
    {
        "text": "पूजयंश्च पठंश्चैनमितिहासं पुरातनम् ।\nसर्वपापैः प्रमुच्येत दीर्घमायुरवाप्नुयात् ॥६-१३१-११७॥",
        "index": 117,
        "shloka_num": 117
    },
    {
        "text": "प्रणम्य शिरसा नित्यं श्रोतव्यं क्षत्रियैर्द्विजात् ।\nऐश्वर्यं पुत्रलाभश्च भविष्यति न संशयः ॥६-१३१-११८॥",
        "index": 118,
        "shloka_num": 118
    },
    {
        "text": "रामायणमिदं कृत्स्नं शृण्वतः पठतः सदा ।\nप्रीयते सततं रामः स हि विष्णुः सनातनः ॥६-१३१-११९॥",
        "index": 119,
        "shloka_num": 119
    },
    {
        "text": "आदिदेवो महाबाहुर्हरिर्नारायणः प्रभुः ।\nसाक्षाद् रामो रघुश्रेष्ठः शेषो लक्ष्मण उच्यते ॥६-१३१-१२०॥",
        "index": 120,
        "shloka_num": 120
    },
    {
        "text": "एवमेतत् पुरावृत्तमाख्यानं भद्रमस्तु वः ।\nप्रव्याहरत विस्रब्धं बलं विष्णोः प्रवर्धताम् ॥६-१३१-१२१॥",
        "index": 121,
        "shloka_num": 121
    },
    {
        "text": "देवाश्च सर्वे तुष्यन्ति ग्रहणाच्छ्रवणात् तथा ।\nरामायणस्य श्रवणे तृप्यन्ति पितरः सदा ॥६-१३१-१२२॥",
        "index": 122,
        "shloka_num": 122
    },
    {
        "text": "भक्त्या रामस्य ये चेमां संहितामृषिणा कृताम् ।\nये लिखन्तीह च नरास्तेषां वासस्त्रिविष्टपे ॥६-१३१-१२३॥",
        "index": 123,
        "shloka_num": 123
    },
    {
        "text": "कुटुम्बवृद्धिं धनधान्यवृद्धिं स्त्रियश्च मुख्याः सुखमुत्तमं च ।\nश्रुत्वा शुभं काव्यमिदं महार्थं प्राप्नोति सर्वां भुवि चार्थसिद्धिम् ॥६-१३१-१२४॥",
        "index": 124,
        "shloka_num": 124
    },
    {
        "text": "आयुष्यमारोग्यकरं यशस्यं सौभ्रातृकं बुद्धिकरं शुभं च ।\nश्रोतव्यमेतन्नियमेन सद्भिराख्यानमोजस्करमृद्धिकामैः ॥६-१३१-१२५॥",
        "index": 125,
        "shloka_num": 125
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे श्रीरामपट्टाभिषेकः नाम एकत्रिंशदधिकशततमः सर्गः ॥६-१३१॥",
        "index": 126,
        "shloka_num": null
    }
]
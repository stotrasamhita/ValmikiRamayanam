[
    {
        "text": "अथ श्रीमद्वाल्मीकीयरामायणे युद्धकाण्डे वानरबलसंख्यानम् नाम त्रिंशः सर्गः ॥६-३०॥",
        "index": 0,
        "shloka_num": null
    },
    {
        "text": "ततस्तमक्षोभ्यबलं लङ्काधिपतये चराः ।\nसुवेले राघवं शैले निविष्टं प्रत्यवेदयन् ॥६-३०-१॥",
        "index": 1,
        "shloka_num": 1
    },
    {
        "text": "चाराणां रावणः श्रुत्वा प्राप्तं रामं महाबलम् ।\nजातोद्वेगोऽभवत् किंचिच्छार्दूलं वाक्यमब्रवीत् ॥६-३०-२॥",
        "index": 2,
        "shloka_num": 2
    },
    {
        "text": "अयथावच्च ते वर्णो दीनश्चासि निशाचर ।\nनासि कच्चिदमित्राणां क्रुद्धानां वशमागतः ॥६-३०-३॥",
        "index": 3,
        "shloka_num": 3
    },
    {
        "text": "इति तेनानुशिष्टस्तु वाचं मन्दमुदीरयन् ।\nतदा राक्षसशार्दूलं शार्दूलो भयविक्लवः ॥६-३०-४॥",
        "index": 4,
        "shloka_num": 4
    },
    {
        "text": "न ते चारयितुं शक्या राजन् वानरपुङ्गवाः ।\nविक्रान्ता बलवन्तश्च राघवेण च रक्षिताः ॥६-३०-५॥",
        "index": 5,
        "shloka_num": 5
    },
    {
        "text": "नापि सम्भाषितुं शक्याः सम्प्रश्नोऽत्र न लभ्यते ।\nसर्वतो रक्ष्यते पन्था वानरैः पर्वतोपमैः ॥६-३०-६॥",
        "index": 6,
        "shloka_num": 6
    },
    {
        "text": "प्रविष्टमात्रे ज्ञातोऽहं बले तस्मिन् विचारिते ।\nबलाद् गृहीतो रक्षोभिर्बहुधास्मि विचारितः ॥६-३०-७॥",
        "index": 7,
        "shloka_num": 7
    },
    {
        "text": "जानुभिर्मुष्टिभिर्दन्तैस्तलैश्चाभिहतो भृशम् ।\nपरिणीतोऽस्मि हरिभिर्बलमध्ये अमर्षणैः ॥६-३०-८॥",
        "index": 8,
        "shloka_num": 8
    },
    {
        "text": "परिणीय च सर्वत्र नीतोऽहं रामसंसदि ।\nरुधिरस्राविदीनाङ्गो विह्वलश्चलितेन्द्रियः ॥६-३०-९॥",
        "index": 9,
        "shloka_num": 9
    },
    {
        "text": "हरिभिर्वध्यमानश्च याचमानः कृताञ्जलिः ।\nराघवेण परित्रातो मा मेति च यदृच्छया ॥६-३०-१०॥",
        "index": 10,
        "shloka_num": 10
    },
    {
        "text": "एष शैलशिलाभिस्तु पूरयित्वा महार्णवम् ।\nद्वारमाश्रित्य लङ्काया रामस्तिष्ठति सायुधः ॥६-३०-११॥",
        "index": 11,
        "shloka_num": 11
    },
    {
        "text": "गरुडव्यूहमास्थाय सर्वतो हरिभिर्वृतः ।\nमां विसृज्य महातेजा लङ्कामेवातिवर्तते ॥६-३०-१२॥",
        "index": 12,
        "shloka_num": 12
    },
    {
        "text": "पुरा प्राकारमायाति क्षिप्रमेकतरं कुरु ।\nसीतां वापि प्रयच्छाशु युद्धं वापि प्रदीयताम् ॥६-३०-१३॥",
        "index": 13,
        "shloka_num": 13
    },
    {
        "text": "मनसा तत् तदा प्रेक्ष्य तच्छ्रुत्वा राक्षसाधिपः ।\nशार्दूलं सुमहद्वाक्यमथोवाच स रावणः ॥६-३०-१४॥",
        "index": 14,
        "shloka_num": 14
    },
    {
        "text": "यदि मां प्रतियुध्यन्ते देवगन्धर्वदानवाः ।\nनैव सीतां प्रदास्यामि सर्वलोकभयादपि ॥६-३०-१५॥",
        "index": 15,
        "shloka_num": 15
    },
    {
        "text": "एवमुक्त्वा महातेजा रावणः पुनरब्रवीत् ।\nचरिता भवता सेना केऽत्र शूराः प्लवंगमाः ॥६-३०-१६॥",
        "index": 16,
        "shloka_num": 16
    },
    {
        "text": "किंप्रभाः कीदृशाः सौम्य वानरा ये दुरासदाः ।\nकस्य पुत्राश्च पौत्राश्च तत्त्वमाख्याहि राक्षस ॥६-३०-१७॥",
        "index": 17,
        "shloka_num": 17
    },
    {
        "text": "तथात्र प्रतिपत्स्यामि ज्ञात्वा तेषां बलाबलम् ।\nअवश्यं खलु संख्यानं कर्तव्यं युद्धमिच्छता ॥६-३०-१८॥",
        "index": 18,
        "shloka_num": 18
    },
    {
        "text": "अथैवमुक्तः शार्दूलो रावणेनोत्तमश्चरः ।\nइदं वचनमारेभे वक्तुं रावणसंनिधौ ॥६-३०-१९॥",
        "index": 19,
        "shloka_num": 19
    },
    {
        "text": "अथर्क्षरजसः पुत्रो युधि राजन् सुदुर्जयः ।\nगद्गदस्याथ पुत्रोऽत्र जाम्बवानिति विश्रुतः ॥६-३०-२०॥",
        "index": 20,
        "shloka_num": 20
    },
    {
        "text": "गद्गदस्याथ पुत्रोऽन्यो गुरुपुत्रः शतक्रतोः ।\nकदनं यस्य पुत्रेण कृतमेकेन रक्षसाम् ॥६-३०-२१॥",
        "index": 21,
        "shloka_num": 21
    },
    {
        "text": "सुषेणश्चात्र धर्मात्मा पुत्रो धर्मस्य वीर्यवान् ।\nसौम्यः सोमात्मजश्चात्र राजन् दधिमुखः कपिः ॥६-३०-२२॥",
        "index": 22,
        "shloka_num": 22
    },
    {
        "text": "सुमुखो दुर्मुखश्चात्र वेगदर्शी च वानरः ।\nमृत्युर्वानररूपेण नूनं सृष्टः स्वयंभुवा ॥६-३०-२३॥",
        "index": 23,
        "shloka_num": 23
    },
    {
        "text": "पुत्रो हुतवहस्यात्र नीलः सेनापतिः स्वयम् ।\nअनिलस्य तु पुत्रोऽत्र हनूमानिति विश्रुतः ॥६-३०-२४॥",
        "index": 24,
        "shloka_num": 24
    },
    {
        "text": "नप्ता शक्रस्य दुर्धर्षो बलवानङ्गदो युवा ।\nमैन्दश्च द्विविदश्चोभौ बलिनावश्विसम्भवौ ॥६-३०-२५॥",
        "index": 25,
        "shloka_num": 25
    },
    {
        "text": "पुत्रा वैवस्वतस्याथ पञ्च कालान्तकोपमाः ।\nगजो गवाक्षो गवयः शरभो गन्धमादनः ॥६-३०-२६॥",
        "index": 26,
        "shloka_num": 26
    },
    {
        "text": "दश वानरकोट्यश्च शूराणां युद्धकाङ्क्षिणाम् ।\nश्रीमतां देवपुत्राणां शेषं नाख्यातुमुत्सहे ॥६-३०-२७॥",
        "index": 27,
        "shloka_num": 27
    },
    {
        "text": "पुत्रो दशरथस्यैष सिंहसंहननो युवा ।\nदूषणो निहतो येन खरश्च त्रिशिरास्तथा ॥६-३०-२८॥",
        "index": 28,
        "shloka_num": 28
    },
    {
        "text": "नास्ति रामस्य सदृशे विक्रमे भुवि कश्चन ।\nविराधो निहतो येन कबन्धश्चान्तकोपमः ॥६-३०-२९॥",
        "index": 29,
        "shloka_num": 29
    },
    {
        "text": "वक्तुं न शक्तो रामस्य गुणान् कश्चिन्नरः क्षितौ ।\nजनस्थानगता येन तावन्तो राक्षसा हताः ॥६-३०-३०॥",
        "index": 30,
        "shloka_num": 30
    },
    {
        "text": "लक्ष्मणश्चात्र धर्मात्मा मातंगानामिवर्षभः ।\nयस्य बाणपथं प्राप्य न जीवेदपि वासवः ॥६-३०-३१॥",
        "index": 31,
        "shloka_num": 31
    },
    {
        "text": "श्वेतो ज्योतिर्मुखश्चात्र भास्करस्यात्मसम्भवौ ।\nवरुणस्याथ पुत्रोऽथ हेमकूटः प्लवंगमः ॥६-३०-३२॥",
        "index": 32,
        "shloka_num": 32
    },
    {
        "text": "विश्वकर्मसुतो वीरो नलः प्लवगसत्तमः ।\nविक्रान्तो वेगवानत्र वसुपुत्रः स दुर्धरः ॥६-३०-३३॥",
        "index": 33,
        "shloka_num": 33
    },
    {
        "text": "राक्षसानां वरिष्ठश्च तव भ्राता विभीषणः ।\nप्रतिगृह्य पुरीं लङ्कां राघवस्य हिते रतः ॥६-३०-३४॥",
        "index": 34,
        "shloka_num": 34
    },
    {
        "text": "इति सर्वं समाख्यातं तथा वै वानरं बलम् ।\nसुवेलेऽधिष्ठितं शैले शेषकार्ये भवान् गतिः ॥६-३०-३५॥",
        "index": 35,
        "shloka_num": 35
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे वानरबलसंख्यानम् नाम त्रिंशः सर्गः ॥६-३०॥",
        "index": 36,
        "shloka_num": null
    }
]
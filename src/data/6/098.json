[
    {
        "text": "अथ श्रीमद्वाल्मीकीयरामायणे युद्धकाण्डे महोदरवधः नाम अष्टनवतितमः सर्गः ॥६-९८॥",
        "index": 0,
        "shloka_num": null
    },
    {
        "text": "हन्यमाने बले तूर्णमन्योन्यं ते महामृधे ।\nसरसीव महाघर्मे सूपक्षीणे बभूवतुः ॥६-९८-१॥",
        "index": 1,
        "shloka_num": 1
    },
    {
        "text": "स्वबलस्य तु घातेन विरूपाक्षवधेन च ।\nबभूव द्विगुणं क्रुद्धो रावणो राक्षसाधिपः ॥६-९८-२॥",
        "index": 2,
        "shloka_num": 2
    },
    {
        "text": "प्रक्षीणं स्वबलं दृष्ट्वा वध्यमानं वलीमुखैः ।\nबभूवास्य व्यथा युद्धे दृष्ट्वा दैवविपर्ययम् ॥६-९८-३॥",
        "index": 3,
        "shloka_num": 3
    },
    {
        "text": "उवाच च समीपस्थं महोदरमनन्तरम् ।\nअस्मिन् काले महाबाहो जयाशा त्वयि मे स्थिता ॥६-९८-४॥",
        "index": 4,
        "shloka_num": 4
    },
    {
        "text": "जहि शत्रुचमूं वीर दर्शयाद्य पराक्रमम् ।\nभर्तृपिण्डस्य कालोऽयं निर्वेष्टुं साधु युध्यताम् ॥६-९८-५॥",
        "index": 5,
        "shloka_num": 5
    },
    {
        "text": "एवमुक्तस्तथेत्युक्त्वा राक्षसेन्द्रो महोदरः ।\nप्रविवेशारिसेनां स पतङ्ग इव पावकम् ॥६-९८-६॥",
        "index": 6,
        "shloka_num": 6
    },
    {
        "text": "ततः स कदनं चक्रे वानराणां महाबलः ।\nभर्तृवाक्येन तेजस्वी स्वेन वीर्येण चोदितः ॥६-९८-७॥",
        "index": 7,
        "shloka_num": 7
    },
    {
        "text": "वानराश्च महासत्त्वाः प्रगृह्य विपुलाः शिलाः ।\nप्रविश्यारिबलं भीमं जघ्नुस्ते सर्वराक्षसान् ॥६-९८-८॥",
        "index": 8,
        "shloka_num": 8
    },
    {
        "text": "महोदरः सुसंक्रुद्धः शरैः काञ्चनभूषणैः ।\nचिच्छेद पाणिपादोरु वानराणां महाहवे ॥६-९८-९॥",
        "index": 9,
        "shloka_num": 9
    },
    {
        "text": "ततस्ते वानराः सर्वे राक्षसैरर्दिता भृशम् ।\nदिशो दश द्रुताः केचित् केचित् सुग्रीवमाश्रिताः ॥६-९८-१०॥",
        "index": 10,
        "shloka_num": 10
    },
    {
        "text": "प्रभग्नं समरे दृष्ट्वा वानराणां महाबलम् ।\nअभिदुद्राव सुग्रीवो महोदरमनन्तरम् ॥६-९८-११॥",
        "index": 11,
        "shloka_num": 11
    },
    {
        "text": "प्रगृह्य विपुलां घोरां महीधरसमां शिलाम् ।\nचिक्षेप च महातेजास्तद्वधाय हरीश्वरः ॥६-९८-१२॥",
        "index": 12,
        "shloka_num": 12
    },
    {
        "text": "तामापतन्तीं सहसा शिलां दृष्ट्वा महोदरः ।\nअसम्भ्रान्तस्ततो बाणैर्निर्बिभेद दुरासदाम् ॥६-९८-१३॥",
        "index": 13,
        "shloka_num": 13
    },
    {
        "text": "रक्षसा तेन बाणौघैर्निकृत्ता सा सहस्रधा ।\nनिपपात तदा भूमौ गृध्रचक्रमिवाकुलम् ॥६-९८-१४॥",
        "index": 14,
        "shloka_num": 14
    },
    {
        "text": "तां तु भिन्नां शिलां दृष्ट्वा सुग्रीवः क्रोधमूर्च्छितः ।\nसालमुत्पाट्य चिक्षेप तं स चिच्छेद नैकधा ॥६-९८-१५॥",
        "index": 15,
        "shloka_num": 15
    },
    {
        "text": "शरैश्च विददारैनं शूरः परबलार्दनः ।\nस ददर्श ततः क्रुद्धः परिघं पतितं भुवि ॥६-९८-१६॥",
        "index": 16,
        "shloka_num": 16
    },
    {
        "text": "आविध्य तु स तं दीप्तं परिघं तस्य दर्शयन् ।\nपरिघेणोग्रवेगेन जघानास्य हयोत्तमान् ॥६-९८-१७॥",
        "index": 17,
        "shloka_num": 17
    },
    {
        "text": "तस्माद्धतहयाद् वीरः सोऽवप्लुत्य महारथात् ।\nगदां जग्राह संक्रुद्धो राक्षसोऽथ महोदरः ॥६-९८-१८॥",
        "index": 18,
        "shloka_num": 18
    },
    {
        "text": "गदापरिघहस्तौ तौ युधि वीरौ समीयतुः ।\nनर्दन्तौ गोवृषप्रख्यौ घनाविव सविद्युतौ ॥६-९८-१९॥",
        "index": 19,
        "shloka_num": 19
    },
    {
        "text": "ततः क्रुद्धो गदां तस्मै चिक्षेप रजनीचरः ।\nज्वलन्तीं भास्कराभासां सुग्रीवाय महोदरः ॥६-९८-२०॥",
        "index": 20,
        "shloka_num": 20
    },
    {
        "text": "गदां तां सुमहाघोरामापतन्तीं महाबलः ।\nसुग्रीवो रोषताम्राक्षः समुद्यम्य महाहवे ॥६-९८-२१॥",
        "index": 21,
        "shloka_num": 21
    },
    {
        "text": "आजघान गदां तस्य परिघेण हरीश्वरः ।\nपपात तरसा भिन्नः परिघस्तस्य भूतले ॥६-९८-२२॥",
        "index": 22,
        "shloka_num": 22
    },
    {
        "text": "ततो जग्राह तेजस्वी सुग्रीवो वसुधातलात् ।\nआयसं मुसलं घोरं सर्वतो हेमभूषितम् ॥६-९८-२३॥",
        "index": 23,
        "shloka_num": 23
    },
    {
        "text": "स तमुद्यम्य चिक्षेप सोऽप्यस्य प्राक्षिपद् गदाम् ।\nभिन्नावन्योन्यमासाद्य पेततुस्तौ महीतले ॥६-९८-२४॥",
        "index": 24,
        "shloka_num": 24
    },
    {
        "text": "ततो भिन्नप्रहरणौ मुष्टिभ्यां तौ समीयतुः ।\nतेजोबलसमाविष्टौ दीप्ताविव हुताशनौ ॥६-९८-२५॥",
        "index": 25,
        "shloka_num": 25
    },
    {
        "text": "जघ्नतुस्तौ तदान्योन्यं नदन्तौ च पुनः पुनः ।\nतलैश्चान्योन्यमासाद्य पेततुश्च महीतले ॥६-९८-२६॥",
        "index": 26,
        "shloka_num": 26
    },
    {
        "text": "उत्पेततुस्तदा तूर्णं जघ्नतुश्च परस्परम् ।\nभुजैश्चिक्षिपतुर्वीरावन्योन्यमपराजितौ ॥६-९८-२७॥",
        "index": 27,
        "shloka_num": 27
    },
    {
        "text": "जग्मतुस्तौ श्रमं वीरौ बाहुयुद्धे परंतपौ ।\nआजहार तदा खड्गमदूरपरिवर्तिनम् ॥६-९८-२८॥",
        "index": 28,
        "shloka_num": 28
    },
    {
        "text": "राक्षसश्चर्मणा सार्धं महावेगो महोदरः ।\nतथैव च महाखड्गं चर्मणा पतितं सह ।\nजग्राह वानरश्रेष्ठः सुग्रीवो वेगवत्तरः ॥६-९८-२९॥",
        "index": 29,
        "shloka_num": 29
    },
    {
        "text": "ततो रोषपरीताङ्गौ नदन्तावभ्यधावताम् ।\nउद्यतासी रणे हृष्टौ युधि शस्त्रविशारदौ ॥६-९८-३०॥",
        "index": 30,
        "shloka_num": 30
    },
    {
        "text": "दक्षिणं मण्डलं चोभौ सुतूर्णं सम्परीयतुः ।\nअन्योन्यमभिसंक्रुद्धौ जये प्रणिहितावुभौ ॥६-९८-३१॥",
        "index": 31,
        "shloka_num": 31
    },
    {
        "text": "स तु शूरो महावेगो वीर्यश्लाघी महोदरः ।\nमहावर्मणि तं खड्गं पातयामास दुर्मतिः ॥६-९८-३२॥",
        "index": 32,
        "shloka_num": 32
    },
    {
        "text": "लग्नमुत्कर्षतः खड्गं खड्गेन कपिकुञ्जरः ।\nजहार सशिरस्त्राणं कुण्डलोपगतं शिरः ॥६-९८-३३॥",
        "index": 33,
        "shloka_num": 33
    },
    {
        "text": "निकृत्तशिरसस्तस्य पतितस्य महीतले ।\nतद् बलं राक्षसेन्द्रस्य दृष्ट्वा तत्र न दृश्यते ॥६-९८-३४॥",
        "index": 34,
        "shloka_num": 34
    },
    {
        "text": "हत्वा तं वानरैः सार्धं ननाद मुदितो हरिः ।\nचुक्रोध च दशग्रीवो बभौ हृष्टश्च राघवः ॥६-९८-३५॥",
        "index": 35,
        "shloka_num": 35
    },
    {
        "text": "विषण्णवदनाः सर्वे राक्षसा दीनचेतसः ।\nविद्रवन्ति ततः सर्वे भयवित्रस्तचेतसः ॥६-९८-३६॥",
        "index": 36,
        "shloka_num": 36
    },
    {
        "text": "महोदरं तं विनिपात्य भूमौ महागिरेः कीर्णमिवैकदेशम् ।\nसूर्यात्मजस्तत्र रराज लक्ष्म्या सूर्यः स्वतेजोभिरिवाप्रधृष्यः ॥६-९८-३७॥",
        "index": 37,
        "shloka_num": 37
    },
    {
        "text": "अथ विजयमवाप्य वानरेन्द्रः समरमुखे सुरसिद्धयक्षसङ्घैः ।\nअवनितलगतैश्च भूतसङ्घैर्हरुषसमाकुलितैर्निरीक्ष्यमाणः ॥६-९८-३८॥",
        "index": 38,
        "shloka_num": 38
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे महोदरवधः नाम अष्टनवतितमः सर्गः ॥६-९८॥",
        "index": 39,
        "shloka_num": null
    }
]
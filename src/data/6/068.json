[
    {
        "text": "अथ श्रीमद्वाल्मीकीयरामायणे युद्धकाण्डे रावणानुशोकः नाम अष्टषष्ठितमः सर्गः ॥६-६८॥",
        "index": 0,
        "shloka_num": null
    },
    {
        "text": "कुम्भकर्णं हतं दृष्ट्वा राघवेण महात्मना ।\nराक्षसा राक्षसेन्द्राय रावणाय न्यवेदयन् ॥६-६८-१॥",
        "index": 1,
        "shloka_num": 1
    },
    {
        "text": "राजन् स कालसंकाशः संयुक्तः कालकर्मणा ।\nविद्राव्य वानरीं सेनां भक्षयित्वा च वानरान् ॥६-६८-२॥",
        "index": 2,
        "shloka_num": 2
    },
    {
        "text": "प्रतपित्वा मुहूर्तं तु प्रशान्तो रामतेजसा ।\nकायेनार्धप्रविष्टेन समुद्रं भीमदर्शनम् ॥६-६८-३॥",
        "index": 3,
        "shloka_num": 3
    },
    {
        "text": "निकृत्तनासाकर्णेन विक्षरद्रुधिरेण च ।\nरुद्ध्वा द्वारं शरीरेण लङ्कायाः पर्वतोपमः ॥६-६८-४॥",
        "index": 4,
        "shloka_num": 4
    },
    {
        "text": "कुम्भकर्णस्तव भ्राता काकुत्स्थशरपीडितः ।\nअगण्डभूतो विवृतो दावदग्ध इव द्रुमः ॥६-६८-५॥",
        "index": 5,
        "shloka_num": 5
    },
    {
        "text": "श्रुत्वा विनिहतं संख्ये कुम्भकर्णं महाबलम् ।\nरावणः शोकसंतप्तो मुमोह च पपात च ॥६-६८-६॥",
        "index": 6,
        "shloka_num": 6
    },
    {
        "text": "पितृव्यं निहतं श्रुत्वा देवान्तकनरान्तकौ ।\nत्रिशिराश्चातिकायश्च रुरुदुः शोकपीडिताः ॥६-६८-७॥",
        "index": 7,
        "shloka_num": 7
    },
    {
        "text": "भ्रातरं निहतं श्रुत्वा रामेणाक्लिष्टकर्मणा ।\nमहोदरमहापार्श्वौ शोकाक्रान्तौ बभूवतुः ॥६-६८-८॥",
        "index": 8,
        "shloka_num": 8
    },
    {
        "text": "ततः कृच्छ्रात् समासाद्य संज्ञां राक्षसपुङ्गवः ।\nकुम्भकर्णवधाद् दीनो विललापाकुलेन्द्रियः ॥६-६८-९॥",
        "index": 9,
        "shloka_num": 9
    },
    {
        "text": "हा वीर रिपुदर्पघ्न कुम्भकर्ण महाबल ।\nत्वं मां विहाय वै दैवाद् यातोऽसि यमसादनम् ॥६-६८-१०॥",
        "index": 10,
        "shloka_num": 10
    },
    {
        "text": "मम शल्यमनुद्धृत्य बान्धवानां महाबल ।\nशत्रुसैन्यं प्रताप्यैकः क्व मां संत्यज्य गच्छसि ॥६-६८-११॥",
        "index": 11,
        "shloka_num": 11
    },
    {
        "text": "इदानीं खल्वहं नास्मि यस्य मे पतितो भुजः ।\nदक्षिणोऽयं समाश्रित्य न बिभेमि सुरासुरात् ॥६-६८-१२॥",
        "index": 12,
        "shloka_num": 12
    },
    {
        "text": "कथमेवंविधो वीरो देवदानवदर्पहा ।\nकालाग्निप्रतिमो ह्यद्य राघवेण रणे हतः ॥६-६८-१३॥",
        "index": 13,
        "shloka_num": 13
    },
    {
        "text": "यस्य ते वज्रनिष्पेषो न कुर्याद् व्यसनं सदा ।\nस कथं रामबाणार्तः प्रसुप्तोऽसि महीतले ॥६-६८-१४॥",
        "index": 14,
        "shloka_num": 14
    },
    {
        "text": "एते देवगणाः सार्धमृषिभिर्गगने स्थिताः ।\nनिहतं त्वां रणे दृष्ट्वा निनदन्ति प्रहर्षिताः ॥६-६८-१५॥",
        "index": 15,
        "shloka_num": 15
    },
    {
        "text": "ध्रुवमद्यैव संहृष्टा लब्धलक्षाः प्लवंगमाः ।\nआरोक्ष्यन्तीह दुर्गाणि लङ्काद्वाराणि सर्वशः ॥६-६८-१६॥",
        "index": 16,
        "shloka_num": 16
    },
    {
        "text": "राज्येन नास्ति मे कार्यं किं करिष्यामि सीतया ।\nकुम्भकर्णविहीनस्य जीविते नास्ति मे मतिः ॥६-६८-१७॥",
        "index": 17,
        "shloka_num": 17
    },
    {
        "text": "यद्यहं भ्रातृहन्तारं न हन्मि युधि राघवम् ।\nननु मे मरणं श्रेयो न चेदं व्यर्थजीवितम् ॥६-६८-१८॥",
        "index": 18,
        "shloka_num": 18
    },
    {
        "text": "अद्यैव तं गमिष्यामि देशं यत्रानुजो मम ।\nनहि भ्रातॄन् समुत्सृज्य क्षणं जीवितुमुत्सहे ॥६-६८-१९॥",
        "index": 19,
        "shloka_num": 19
    },
    {
        "text": "देवा हि मां हसिष्यन्ति दृष्ट्वा पूर्वापकारिणम् ।\nकथमिन्द्रं जयिष्यामि कुम्भकर्ण हते त्वयि ॥६-६८-२०॥",
        "index": 20,
        "shloka_num": 20
    },
    {
        "text": "तदिदं मामनुप्राप्तं विभीषणवचः शुभम् ।\nयदज्ञानान्मया तस्य न गृहीतं महात्मनः ॥६-६८-२१॥",
        "index": 21,
        "shloka_num": 21
    },
    {
        "text": "विभीषणवचस्तावत् कुम्भकर्णप्रहस्तयोः ।\nविनाशोऽयं समुत्पन्नो मां व्रीडयति दारुणः ॥६-६८-२२॥",
        "index": 22,
        "shloka_num": 22
    },
    {
        "text": "तस्यायं कर्मणः प्राप्तो विपाको मम शोकदः ।\nयन्मया धार्मिकः श्रीमान् स निरस्तो विभीषणः ॥६-६८-२३॥",
        "index": 23,
        "shloka_num": 23
    },
    {
        "text": "इति बहुविधमाकुलान्तरात्मा कृपणमतीव विलप्य कुम्भकर्णम् ।\nन्यपतदपि दशाननो भृशार्तस्तमनुजमिन्द्ररिपुं हतं विदित्वा ॥६-६८-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणानुशोकः नाम अष्टषष्ठितमः सर्गः ॥६-६८॥",
        "index": 25,
        "shloka_num": null
    }
]
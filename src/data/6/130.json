[
    {
        "text": "अथ श्रीमद्वाल्मीकीयरामायणे युद्धकाण्डे भरतसमागमः नाम त्रिंशदधिकशततमः सर्गः ॥६-१३०॥",
        "index": 0,
        "shloka_num": null
    },
    {
        "text": "श्रुत्वा तु परमानन्दं भरतः सत्यविक्रमः ।\nहृष्टमाज्ञापयामास शत्रुघ्नं परवीरहा ॥६-१३०-१॥",
        "index": 1,
        "shloka_num": 1
    },
    {
        "text": "दैवतानि च सर्वाणि चैत्यानि नगरस्य च ।\nसुगन्धमाल्यैर्वादित्रैरर्चन्तु शुचयो नराः ॥६-१३०-२॥",
        "index": 2,
        "shloka_num": 2
    },
    {
        "text": "सूताः स्तुतिपुराणज्ञाः सर्वे वैतालिकास्तथा ।\nसर्वे वादित्रकुशला गणिकाश्चैव सर्वशः ॥६-१३०-३॥",
        "index": 3,
        "shloka_num": 3
    },
    {
        "text": "राजदारास्तथामात्याः सैन्याः सेनाङ्गनागणाः ।\nब्राह्मणाश्च सराजन्याः श्रेणीमुख्यास्तथा गणाः ॥६-१३०-४॥",
        "index": 4,
        "shloka_num": 4
    },
    {
        "text": "अभिनिर्यान्तु रामस्य द्रष्टुं शशिनिभं मुखम् ।\nभरतस्य वचः श्रुत्वा शत्रुघ्नः परवीरहा ॥६-१३०-५॥",
        "index": 5,
        "shloka_num": 5
    },
    {
        "text": "विष्टीरनेकसाहस्रीश्चोदयामास भागशः ।\nसमीकुरुत निम्नानि विषमाणि समानि च ॥६-१३०-६॥",
        "index": 6,
        "shloka_num": 6
    },
    {
        "text": "स्थानानि च निरस्यन्तां नन्दिग्रामादितः परम् ।\nसिञ्चन्तु पृथिवीं कृत्स्नां हिमशीतेन वारिणा ॥६-१३०-७॥",
        "index": 7,
        "shloka_num": 7
    },
    {
        "text": "ततोऽभ्यवकिरन्त्वन्ये लाजैः पुष्पैश्च सर्वतः ।\nसमुच्छ्रितपताकास्तु रथ्याः पुरवरोत्तमे ॥६-१३०-८॥",
        "index": 8,
        "shloka_num": 8
    },
    {
        "text": "शोभयन्तु च वेश्मानि सूर्यस्योदयनं प्रति ।\nस्रग्दाममुक्तपुष्पैश्च सुवर्णैः पञ्चवर्णकैः ॥६-१३०-९॥",
        "index": 9,
        "shloka_num": 9
    },
    {
        "text": "राजमार्गमसम्बाधं किरन्तु शतशो नराः ।\nततस्तच्छासनं श्रुत्वा शत्रुघ्नस्य मुदान्विताः ॥६-१३०-१०॥",
        "index": 10,
        "shloka_num": 10
    },
    {
        "text": "धृष्टिर्जयन्तो विजयः सिद्धार्थश्चार्थसाधकः ।\nअशोको मन्त्रपालश्च सुमन्त्रश्चापि निर्ययुः ॥६-१३०-११॥",
        "index": 11,
        "shloka_num": 11
    },
    {
        "text": "मत्तैर्नागसहस्रैश्च सध्वजैः सुविभूषितैः ।\nअपरे हेमकक्षाभिः सगजाभिः करेणुभिः ॥६-१३०-१२॥",
        "index": 12,
        "shloka_num": 12
    },
    {
        "text": "निर्ययुस्तुरगाक्रान्ता रथैश्च सुमहारथाः ।\nशक्त्यृष्टिपाशहस्तानां सध्वजानां पताकिनाम् ॥६-१३०-१३॥",
        "index": 13,
        "shloka_num": 13
    },
    {
        "text": "तुरगाणां सहस्रैश्च मुख्यैर्मुख्यतरान्वितैः ।\nपदातीनां सहस्रैश्च वीराः परिवृता ययुः ॥६-१३०-१४॥",
        "index": 14,
        "shloka_num": 14
    },
    {
        "text": "ततो यानान्युपारूढाः सर्वा दशरथस्त्रियः ।\nकौसल्यां प्रमुखे कृत्वा सुमित्रां चापि निर्ययुः ॥६-१३०-१५॥",
        "index": 15,
        "shloka_num": 15
    },
    {
        "text": "कैकेय्या सहिताः सर्वा नन्दिग्राममुपागमन् ॥६-१३०-१६॥",
        "index": 16,
        "shloka_num": 16
    },
    {
        "text": "द्विजातिमुख्यैर्धर्मात्मा श्रेणीमुख्यैः सनैगमैः ।\nमाल्यमोदकहस्तैश्च मन्त्रिभिर्भरतो वृतः ॥६-१३०-१७॥",
        "index": 17,
        "shloka_num": 17
    },
    {
        "text": "शङ्खभेरीनिनादैश्च बन्दिभिश्चाभिनन्दितः ।\nआर्यपादौ गृहीत्वा तु शिरसा धर्मकोविदः ॥६-१३०-१८॥",
        "index": 18,
        "shloka_num": 18
    },
    {
        "text": "पाण्डुरं छत्रमादाय शुक्लमाल्योपशोभितम् ।\nशुक्ले च वालव्यजने राजार्हे हेमभूषिते ॥६-१३०-१९॥",
        "index": 19,
        "shloka_num": 19
    },
    {
        "text": "उपवासकृशो दीनश्चीरकृष्णाजिनाम्बरः ।\nभ्रातुरागमनं श्रुत्वा तत्पूर्वं हर्षमागतः ॥६-१३०-२०॥",
        "index": 20,
        "shloka_num": 20
    },
    {
        "text": "प्रत्युद्ययौ यदा रामं महात्मा सचिवैः सह ।\nअश्वानां खुरशब्दैश्च रथनेमिस्वनेन च ॥६-१३०-२१॥",
        "index": 21,
        "shloka_num": 21
    },
    {
        "text": "शङ्खदुन्दुभिनादेन संचचालेव मेदिनी ।\nगजानां बृंहितैश्चापि शङ्खदुन्दुभिनिःस्वनैः ॥६-१३०-२२॥",
        "index": 22,
        "shloka_num": 22
    },
    {
        "text": "कृत्स्नं तु नगरं तत् तु नन्दिग्राममुपागमत् ।\nसमीक्ष्य भरतो वाक्यमुवाच पवनात्मजम् ॥६-१३०-२३॥",
        "index": 23,
        "shloka_num": 23
    },
    {
        "text": "कच्चिन्न खलु कापेयी सेव्यते चलचित्तता ।\nनहि पश्यामि काकुत्स्थं राममार्यं परंतपम् ॥६-१३०-२४॥",
        "index": 24,
        "shloka_num": 24
    },
    {
        "text": "कच्चिन्न चानुदृश्यन्ते कपयः कामरूपिणः ।\nअथैवमुक्ते वचने हनूमानिदमब्रवीत् ॥६-१३०-२५॥",
        "index": 25,
        "shloka_num": 25
    },
    {
        "text": "अर्थ्यं विज्ञापयन्नेव भरतं सत्यविक्रमम् ।\nसदाफलान् कुसुमितान् वृक्षान् प्राप्य मधुस्रवान् ॥६-१३०-२६॥",
        "index": 26,
        "shloka_num": 26
    },
    {
        "text": "भरद्वाजप्रसादेन मत्तभ्रमरनादितान् ।\nतस्य चैव वरो दत्तो वासवेन परंतप ॥६-१३०-२७॥",
        "index": 27,
        "shloka_num": 27
    },
    {
        "text": "ससैन्यस्य तदातिथ्यं कृतं सर्वगुणान्वितम् ।\nनिःस्वनः श्रूयते भीमः प्रहृष्टानां वनौकसाम् ॥६-१३०-२८॥",
        "index": 28,
        "shloka_num": 28
    },
    {
        "text": "मन्ये वानरसेना सा नदीं तरति गोमतीम् ।\nरजोवर्षं समुद्भूतं पश्य सालवनं प्रति ॥६-१३०-२९॥",
        "index": 29,
        "shloka_num": 29
    },
    {
        "text": "मन्ये सालवनं रम्यं लोलयन्ति प्लवंगमाः ।\nतदेतद् दृश्यते दूराद् विमानं चन्द्रसंनिभम् ॥६-१३०-३०॥",
        "index": 30,
        "shloka_num": 30
    },
    {
        "text": "विमानं पुष्पकं दिव्यं मनसा ब्रह्मनिर्मितम् ।\nरावणं बान्धवैः सार्धं हत्वा लब्धं महात्मना ॥६-१३०-३१॥",
        "index": 31,
        "shloka_num": 31
    },
    {
        "text": "तरुणादित्यसंकाशं विमानं रामवाहनम् ।\nधनदस्य प्रसादेन दिव्यमेतन्मनोजवम् ॥६-१३०-३२॥",
        "index": 32,
        "shloka_num": 32
    },
    {
        "text": "एतस्मिन् भ्रातरौ वीरौ वैदेह्या सह राघवौ ।\nसुग्रीवश्च महातेजा राक्षसश्च विभीषणः ॥६-१३०-३३॥",
        "index": 33,
        "shloka_num": 33
    },
    {
        "text": "ततो हर्षसमुद्भूतो निःस्वनो दिवमस्पृशत् ।\nस्त्रीबालयुववृद्धानां रामोऽयमिति कीर्तिते ॥६-१३०-३४॥",
        "index": 34,
        "shloka_num": 34
    },
    {
        "text": "रथकुञ्जरवाजिभ्यस्तेऽवतीर्य महीं गताः ।\nददृशुस्तं विमानस्थं नराः सोममिवाम्बरे ॥६-१३०-३५॥",
        "index": 35,
        "shloka_num": 35
    },
    {
        "text": "प्राञ्जलिर्भरतो भूत्वा प्रहृष्टो राघवोन्मुखः ।\nयथार्थेनार्घ्यपाद्याद्यैस्ततो राममपूजयत् ॥६-१३०-३६॥",
        "index": 36,
        "shloka_num": 36
    },
    {
        "text": "मनसा ब्रह्मणा सृष्टे विमाने भरताग्रजः ।\nरराज पृथुदीर्घाक्षो वज्रपाणिरिवामरः ॥६-१३०-३७॥",
        "index": 37,
        "shloka_num": 37
    },
    {
        "text": "ततो विमानाग्रगतं भरतो भ्रातरं तदा ।\nववन्दे प्रणतो रामं मेरुस्थमिव भास्करम् ॥६-१३०-३८॥",
        "index": 38,
        "shloka_num": 38
    },
    {
        "text": "ततो रामाभ्यनुज्ञातं तद् विमानमनुत्तमम् ।\nहंसयुक्तं महावेगं निपपात महीतलम् ॥६-१३०-३९॥",
        "index": 39,
        "shloka_num": 39
    },
    {
        "text": "आरोपितो विमानं तद् भरतः सत्यविक्रमः ।\nराममासाद्य मुदितः पुनरेवाभ्यवादयत् ॥६-१३०-४०॥",
        "index": 40,
        "shloka_num": 40
    },
    {
        "text": "तं समुत्थाय काकुत्स्थश्चिरस्याक्षिपथं गतम् ।\nअङ्के भरतमारोप्य मुदितः परिषस्वजे ॥६-१३०-४१॥",
        "index": 41,
        "shloka_num": 41
    },
    {
        "text": "ततो लक्ष्मणमासाद्य वैदेहीं च परंतपः ।\nअथाभ्यवादयत् प्रीतो भरतो नाम चाब्रवीत् ॥६-१३०-४२॥",
        "index": 42,
        "shloka_num": 42
    },
    {
        "text": "सुग्रीवं केकयीपुत्रो जाम्बवन्तमथाङ्गदम् ।\nमैन्दं च द्विविदं नीलमृषभं चैव सस्वजे ॥६-१३०-४३॥",
        "index": 43,
        "shloka_num": 43
    },
    {
        "text": "सुषेणं च नलं चैव गवाक्षं गन्धमादनम् ।\nशरभं पनसं चैव परितः परिषस्वजे ॥६-१३०-४४॥",
        "index": 44,
        "shloka_num": 44
    },
    {
        "text": "ते कृत्वा मानुषं रूपं वानराः कामरूपिणः ।\nकुशलं पर्यपृच्छंस्ते प्रहृष्टा भरतं तदा ॥६-१३०-४५॥",
        "index": 45,
        "shloka_num": 45
    },
    {
        "text": "अथाब्रवीद् राजपुत्रः सुग्रीवं वानरर्षभम् ।\nपरिष्वज्य महातेजा भरतो धर्मिणां वरः ॥६-१३०-४६॥",
        "index": 46,
        "shloka_num": 46
    },
    {
        "text": "त्वमस्माकं चतुर्णां वै भ्राता सुग्रीव पञ्चमः ।\nसौहृदाज्जायते मित्रमपकारोऽरिलक्षणम् ॥६-१३०-४७॥",
        "index": 47,
        "shloka_num": 47
    },
    {
        "text": "विभीषणं च भरतः सान्त्ववाक्यमथाब्रवीत् ।\nदिष्ट्या त्वया सहायेन कृतं कर्म सुदुष्करम् ॥६-१३०-४८॥",
        "index": 48,
        "shloka_num": 48
    },
    {
        "text": "शत्रुघ्नश्च तदा राममभिवाद्य सलक्ष्मणम् ।\nसीतायाश्चरणौ वीरो विनयादभ्यवादयत् ॥६-१३०-४९॥",
        "index": 49,
        "shloka_num": 49
    },
    {
        "text": "रामो मातरमासाद्य विवर्णां शोककर्शिताम् ।\nजग्राह प्रणतः पादौ मनो मातुः प्रहर्षयन् ॥६-१३०-५०॥",
        "index": 50,
        "shloka_num": 50
    },
    {
        "text": "अभिवाद्य सुमित्रां च कैकेयीं च यशस्विनीम् ।\nस मातॄश्च ततः सर्वाः पुरोहितमुपागमत् ॥६-१३०-५१॥",
        "index": 51,
        "shloka_num": 51
    },
    {
        "text": "स्वागतं ते महाबाहो कौसल्यानन्दवर्धन ।\nइति प्राञ्जलयः सर्वे नागरा राममब्रुवन् ॥६-१३०-५२॥",
        "index": 52,
        "shloka_num": 52
    },
    {
        "text": "तान्यञ्जलिसहस्राणि प्रगृहीतानि नागरैः ।\nव्याकोशानीव पद्मानि ददर्श भरताग्रजः ॥६-१३०-५३॥",
        "index": 53,
        "shloka_num": 53
    },
    {
        "text": "पादुके ते तु रामस्य गृहीत्वा भरतः स्वयम् ।\nचरणाभ्यां नरेन्द्रस्य योजयामास धर्मवित् ॥६-१३०-५४॥",
        "index": 54,
        "shloka_num": 54
    },
    {
        "text": "अब्रवीच्च तदा रामं भरतः स कृताञ्जलिः ।\nएतत् ते सकलं राज्यं न्यासं निर्यातितं मया ॥६-१३०-५५॥",
        "index": 55,
        "shloka_num": 55
    },
    {
        "text": "अद्य जन्म कृतार्थं मे संवृत्तश्च मनोरथः ।\nयत् त्वां पश्यामि राजानमयोध्यां पुनरागतम् ॥६-१३०-५६॥",
        "index": 56,
        "shloka_num": 56
    },
    {
        "text": "अवेक्षतां भवान् कोशं कोष्ठागारं गृहं बलम् ।\nभवतस्तेजसा सर्वं कृतं दशगुणं मया ॥६-१३०-५७॥",
        "index": 57,
        "shloka_num": 57
    },
    {
        "text": "तथा ब्रुवाणं भरतं दृष्ट्वा तं भ्रातृवत्सलम् ।\nमुमुचुर्वानरा बाष्पं राक्षसश्च विभीषणः ॥६-१३०-५८॥",
        "index": 58,
        "shloka_num": 58
    },
    {
        "text": "ततः प्रहर्षाद् भरतमङ्कमारोप्य राघवः ।\nययौ तेन विमानेन ससैन्यो भरताश्रमम् ॥६-१३०-५९॥",
        "index": 59,
        "shloka_num": 59
    },
    {
        "text": "भरताश्रममासाद्य ससैन्यो राघवस्तदा ।\nअवतीर्य विमानाग्रादवतस्थे महीतले ॥६-१३०-६०॥",
        "index": 60,
        "shloka_num": 60
    },
    {
        "text": "अब्रवीत् तु तदा रामस्तद् विमानमनुत्तमम् ।\nवह वैश्रवणं देवमनुजानामि गम्यताम् ॥६-१३०-६१॥",
        "index": 61,
        "shloka_num": 61
    },
    {
        "text": "ततो रामाभ्यनुज्ञातं तद् विमानमनुत्तमम् ।\nउत्तरां दिशमुद्दिश्य जगाम धनदालयम् ॥६-१३०-६२॥",
        "index": 62,
        "shloka_num": 62
    },
    {
        "text": "विमानं पुष्पकं दिव्यं संगृहीतं तु रक्षसा ।\nअगमद् धनदं वेगाद् रामवाक्यप्रचोदितम् ॥६-१३०-६३॥",
        "index": 63,
        "shloka_num": 63
    },
    {
        "text": "पुरोहितस्यात्मसखस्य राघवो बृहस्पतेः शक्र इवामराधिपः ।\nनिपीड्य पादौ पृथगासने शुभे सहैव तेनोपविवेश वीर्यवान् ॥६-१३०-६४॥",
        "index": 64,
        "shloka_num": 64
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे भरतसमागमः नाम त्रिंशदधिकशततमः सर्गः ॥६-१३०॥",
        "index": 65,
        "shloka_num": null
    }
]
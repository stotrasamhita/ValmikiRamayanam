[
    {
        "text": "अथ श्रीमद्वाल्मीकीयरामायणे युद्धकाण्डे रावणाभ्यर्थना नाम द्विषष्ठितमः सर्गः ॥६-६२॥",
        "index": 0,
        "shloka_num": null
    },
    {
        "text": "स तु राक्षसशार्दूलो निद्रामदसमाकुलः ।\nराजमार्गं श्रिया जुष्टं ययौ विपुलविक्रमः ॥६-६२-१॥",
        "index": 1,
        "shloka_num": 1
    },
    {
        "text": "राक्षसानां सहस्रैश्च वृतः परमदुर्जयः ।\nगृहेभ्यः पुष्पवर्षेण कीर्यमाणस्तदा ययौ ॥६-६२-२॥",
        "index": 2,
        "shloka_num": 2
    },
    {
        "text": "स हेमजालविततं भानुभास्वरदर्शनम् ।\nददर्श विपुलं रम्यं राक्षसेन्द्रनिवेशनम् ॥६-६२-३॥",
        "index": 3,
        "shloka_num": 3
    },
    {
        "text": "स तत्तदा सूर्य इवाभ्रजालं प्रविश्य रक्षोधिपतेर्निवेशनम् ।\nददर्श दूरेऽग्रजमासनस्थं स्वयंभुवं शक्र इवासनस्थम् ॥६-६२-४॥",
        "index": 4,
        "shloka_num": 4
    },
    {
        "text": "भ्रातुः स भवनं गच्छन् रक्षोगणसमन्वितः ।\nकुम्भकर्णः पदन्यासैरकम्पयत मेदिनीम् ॥६-६२-५॥",
        "index": 5,
        "shloka_num": 5
    },
    {
        "text": "सोऽभिगम्य गृहं भ्रातुः कक्ष्यामभिविगाह्य च ।\nददर्शोद्विग्नमासीनं विमाने पुष्पके गुरुम् ॥६-६२-६॥",
        "index": 6,
        "shloka_num": 6
    },
    {
        "text": "अथ दृष्ट्वा दशग्रीवः कुम्भकर्णमुपस्थितम् ।\nतूर्णमुत्थाय संहृष्टः संनिकर्षमुपानयत् ॥६-६२-७॥",
        "index": 7,
        "shloka_num": 7
    },
    {
        "text": "अथासीनस्य पर्यङ्के कुम्भकर्णो महाबलः ।\nभ्रातुर्ववन्दे चरणौ किं कृत्यमिति चाब्रवीत् ॥६-६२-८॥",
        "index": 8,
        "shloka_num": 8
    },
    {
        "text": "उत्पत्य चैनं मुदितो रावणः परिषस्वजे ।\nस भ्रात्रा सम्परिष्वक्तो यथावच्चाभिनन्दितः ॥६-६२-९॥",
        "index": 9,
        "shloka_num": 9
    },
    {
        "text": "कुम्भकर्णः शुभं दिव्यं प्रतिपेदे वरासनम् ।\nस तदासनमाश्रित्य कुम्भकर्णो महाबलः ॥६-६२-१०॥",
        "index": 10,
        "shloka_num": 10
    },
    {
        "text": "संरक्तनयनः क्रोधाद् रावणं वाक्यमब्रवीत् ।\nकिमर्थमहमादृत्य त्वया राजन् प्रबोधितः ॥६-६२-११॥",
        "index": 11,
        "shloka_num": 11
    },
    {
        "text": "शंस कस्माद् भयं तेऽत्र को वा प्रेतो भविष्यति ।\nभ्रातरं रावणः क्रुद्धं कुम्भकर्णमवस्थितम् ॥६-६२-१२॥",
        "index": 12,
        "shloka_num": 12
    },
    {
        "text": "रोषेण परिवृत्ताभ्यां नेत्राभ्यां वाक्यमब्रवीत् ।\nअद्य ते सुमहान् कालः शयानस्य महाबल ॥६-६२-१३॥",
        "index": 13,
        "shloka_num": 13
    },
    {
        "text": "सुषुप्तस्त्वं न जानीषे मम रामकृतं भयम् ।\nएष दाशरथिः श्रीमान् सुग्रीवसहितो बली ॥६-६२-१४॥",
        "index": 14,
        "shloka_num": 14
    },
    {
        "text": "समुद्रं लङ्घयित्वा तु मूलं नः परिकृन्तति ।\nहन्त पश्यस्व लङ्कायां वनान्युपवनानि च ॥६-६२-१५॥",
        "index": 15,
        "shloka_num": 15
    },
    {
        "text": "सेतुना सुखमागत्य वानरैकार्णवं कृतम् ।\nये राक्षसा मुख्यतमा हतास्ते वानरैर्युधि ॥६-६२-१६॥",
        "index": 16,
        "shloka_num": 16
    },
    {
        "text": "वानराणां क्षयं युद्धे न पश्यामि कथंचन ।\nन चापि वानरा युद्धे जितपूर्वाः कदाचन ॥६-६२-१७॥",
        "index": 17,
        "shloka_num": 17
    },
    {
        "text": "तदेतद् भयमुत्पन्नं त्रायस्वेह महाबल ।\nनाशय त्वमिमानद्य तदर्थं बोधितो भवान् ॥६-६२-१८॥",
        "index": 18,
        "shloka_num": 18
    },
    {
        "text": "सर्वक्षपितकोशं च स त्वमभ्युपपद्य माम् ।\nत्रायस्वेमां पुरीं लङ्कां बालवृद्धावशेषिताम् ॥६-६२-१९॥",
        "index": 19,
        "shloka_num": 19
    },
    {
        "text": "भ्रातुरर्थे महाबाहो कुरु कर्म सुदुष्करम् ।\nमयैवं नोक्तपूर्वो हि भ्राता कश्चित् परंतप ॥६-६२-२०॥",
        "index": 20,
        "shloka_num": 20
    },
    {
        "text": "त्वय्यस्ति मम च स्नेहः परा सम्भावना च मे ।\nदेवासुरेषु युद्धेषु बहुशो राक्षसर्षभ ॥६-६२-२१॥",
        "index": 21,
        "shloka_num": 21
    },
    {
        "text": "त्वया देवाः प्रतिव्यूह्य निर्जिताश्चासुरा युधि ॥६-६२-२२॥",
        "index": 22,
        "shloka_num": 22
    },
    {
        "text": "तदेतत् सर्वमातिष्ठ वीर्यं भीमपराक्रम ।\nनहि ते सर्वभूतेषु दृश्यते सदृशो बली ॥६-६२-२३॥",
        "index": 23,
        "shloka_num": 23
    },
    {
        "text": "कुरुष्व मे प्रियहितमेतदुत्तमं यथाप्रियं प्रियरण बान्धवप्रिय ।\nस्वतेजसा व्यथय सपत्नवाहिनीं शरद्घनं पवन इवोद्यतो महान् ॥६-६२-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणाभ्यर्थना नाम द्विषष्ठितमः सर्गः ॥६-६२॥",
        "index": 25,
        "shloka_num": null
    }
]
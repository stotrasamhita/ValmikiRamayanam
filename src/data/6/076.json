[
    {
        "text": "अथ श्रीमद्वाल्मीकीयरामायणे युद्धकाण्डे कम्पनादिवधः नाम षट्सप्ततितमः सर्गः ॥६-७६॥",
        "index": 0,
        "shloka_num": null
    },
    {
        "text": "प्रवृत्ते सङ्कुले तस्मिन् घोरे वीरजनक्षये ।\nअङ्गदः कम्पनं वीरमाससाद रणोत्सुकः ॥६-७६-१॥",
        "index": 1,
        "shloka_num": 1
    },
    {
        "text": "आहूय सोऽङ्गदं कोपात् ताडयामास वेगितः ।\nगदया कम्पनः पूर्वं स चचाल भृशाहतः ॥६-७६-२॥",
        "index": 2,
        "shloka_num": 2
    },
    {
        "text": "स संज्ञां प्राप्य तेजस्वी चिक्षेप शिखरं गिरेः ।\nअर्दितश्च प्रहारेण कम्पनः पतितो भुवि ॥६-७६-३॥",
        "index": 3,
        "shloka_num": 3
    },
    {
        "text": "ततस्तु कम्पनं दृष्ट्वा शोणिताक्षो हतं रणे ।\nरथेनाभ्यपतत् क्षिप्रं तत्राङ्गदमभीतवत् ॥६-७६-४॥",
        "index": 4,
        "shloka_num": 4
    },
    {
        "text": "सोऽङ्गदं निशितैर्बाणैस्तदा विव्याध वेगितः ।\nशरीरदारणैस्तीक्ष्णैः कालाग्निसमविग्रहैः ॥६-७६-५॥",
        "index": 5,
        "shloka_num": 5
    },
    {
        "text": "क्षुरक्षुरप्रनाराचैर्वत्सदन्तैः शिलीमुखैः ।\nकर्णिशल्यविपाठैश्च बहुभिर्निशितैः शरैः ॥६-७६-६॥",
        "index": 6,
        "shloka_num": 6
    },
    {
        "text": "अङ्गदः प्रतिविद्धाङ्गो वालिपुत्रः प्रतापवान् ।\nधनुरुग्रं रथं बाणान् ममर्द तरसा बली ॥६-७६-७॥",
        "index": 7,
        "shloka_num": 7
    },
    {
        "text": "शोणिताक्षस्ततः क्षिप्रमसिचर्म समाददे ।\nउत्पपात तदा क्रुद्धो वेगवानविचारयन् ॥६-७६-८॥",
        "index": 8,
        "shloka_num": 8
    },
    {
        "text": "तं क्षिप्रतरमाप्लुत्य परामृश्याङ्गदो बली ।\nकरेण तस्य तं खड्गं समाच्छिद्य ननाद च ॥६-७६-९॥",
        "index": 9,
        "shloka_num": 9
    },
    {
        "text": "तस्यांसफलके खड्गं निजघान ततोऽङ्गदः ।\nयज्ञोपवीतवच्चैनं चिच्छेद कपिकुञ्जरः ॥६-७६-१०॥",
        "index": 10,
        "shloka_num": 10
    },
    {
        "text": "तं प्रगृह्य महाखड्गं विनद्य च पुनः पुनः ।\nवालिपुत्रोऽभिदुद्राव रणशीर्षे परानरीन् ॥६-७६-११॥",
        "index": 11,
        "shloka_num": 11
    },
    {
        "text": "प्रजङ्घसहितो वीरो यूपाक्षस्तु ततो बली ।\nरथेनाभिययौ क्रुद्धो वालिपुत्रं महाबलम् ॥६-७६-१२॥",
        "index": 12,
        "shloka_num": 12
    },
    {
        "text": "आयसीं तु गदां गृह्य स वीरः कनकाङ्गदः ।\nशोणिताक्षः समाश्वस्य तमेवानुपपात ह ॥६-७६-१३॥",
        "index": 13,
        "shloka_num": 13
    },
    {
        "text": "प्रजङ्घस्तु महावीरो यूपाक्षसहितो बली ।\nगदयाभिययौ क्रुद्धो वालिपुत्रं महाबलम् ॥६-७६-१४॥",
        "index": 14,
        "shloka_num": 14
    },
    {
        "text": "तयोर्मध्ये कपिश्रेष्ठः शोणिताक्षप्रजङ्घयोः ।\nविशाखयोर्मध्यगतः पूर्णचन्द्र इवाबभौ ॥६-७६-१५॥",
        "index": 15,
        "shloka_num": 15
    },
    {
        "text": "अङ्गदं परिरक्षन्तौ मैन्दो द्विविद एव च ।\nतस्य तस्थतुरभ्याशे परस्परदिदृक्षया ॥६-७६-१६॥",
        "index": 16,
        "shloka_num": 16
    },
    {
        "text": "अभिपेतुर्महाकायाः प्रतियत्ता महाबलाः ।\nराक्षसा वानरान् रोषादसिबाणगदाधराः ॥६-७६-१७॥",
        "index": 17,
        "shloka_num": 17
    },
    {
        "text": "त्रयाणां वानरेन्द्राणां त्रिभी राक्षसपुङ्गवैः ।\nसंसक्तानां महद् युद्धमभवद् रोमहर्षणम् ॥६-७६-१८॥",
        "index": 18,
        "shloka_num": 18
    },
    {
        "text": "ते तु वृक्षान् समादाय सम्प्रचिक्षिपुराहवे ।\nखड्गेन प्रतिचिक्षेप तान् प्रजङ्घो महाबलः ॥६-७६-१९॥",
        "index": 19,
        "shloka_num": 19
    },
    {
        "text": "रथानश्वान् द्रुमाञ्छैलान् प्रतिचिक्षिपुराहवे ।\nशरौघैः प्रतिचिच्छेद तान् यूपाक्षो महाबलः ॥६-७६-२०॥",
        "index": 20,
        "shloka_num": 20
    },
    {
        "text": "सृष्टान् द्विविदमैन्दाभ्यां द्रुमानुत्पाट्य वीर्यवान् ।\nबभञ्ज गदया मध्ये शोणिताक्षः प्रतापवान् ॥६-७६-२१॥",
        "index": 21,
        "shloka_num": 21
    },
    {
        "text": "उद्यम्य विपुलं खड्गं परमर्मविदारणम् ।\nप्रजङ्घो वालिपुत्राय अभिदुद्राव वेगितः ॥६-७६-२२॥",
        "index": 22,
        "shloka_num": 22
    },
    {
        "text": "तमभ्याशगतं दृष्ट्वा वानरेन्द्रो महाबलः ।\nआजघानाश्वकर्णेन द्रुमेणातिबलस्तदा ॥६-७६-२३॥",
        "index": 23,
        "shloka_num": 23
    },
    {
        "text": "बाहुं चास्य सनिस्त्रिंशमाजघान स मुष्टिना ।\nवालिपुत्रस्य घातेन स पपात क्षितावसिः ॥६-७६-२४॥",
        "index": 24,
        "shloka_num": 24
    },
    {
        "text": "तं दृष्ट्वा पतितं भूमौ खड्गं मुसलसन्निभम् ।\nमुष्टिं संवर्तयामास वज्रकल्पं महाबलः ॥६-७६-२५॥",
        "index": 25,
        "shloka_num": 25
    },
    {
        "text": "स ललाटे महावीर्यमङ्गदं वानरर्षभम् ।\nआजघान महातेजाः स मुहूर्तं चचाल ह ॥६-७६-२६॥",
        "index": 26,
        "shloka_num": 26
    },
    {
        "text": "स संज्ञां प्राप्य तेजस्वी वालिपुत्रः प्रतापवान् ।\nप्रजङ्घस्य शिरः कायात् पातयामास मुष्टिना ॥६-७६-२७॥",
        "index": 27,
        "shloka_num": 27
    },
    {
        "text": "स यूपाक्षोऽश्रुपूर्णाक्षः पितृव्ये निहते रणे ।\nअवरुह्य रथात् क्षिप्रं क्षीणेषुः खड्गमाददे ॥६-७६-२८॥",
        "index": 28,
        "shloka_num": 28
    },
    {
        "text": "तमापतन्तं सम्प्रेक्ष्य यूपाक्षं द्विविदस्त्वरन् ।\nआजघानोरसि क्रुद्धो जग्राह च बलाद् बली ॥६-७६-२९॥",
        "index": 29,
        "shloka_num": 29
    },
    {
        "text": "गृहीतं भ्रातरं दृष्ट्वा शोणिताक्षो महाबलः ।\nआजघान महातेजा वक्षसि द्विविदं ततः ॥६-७६-३०॥",
        "index": 30,
        "shloka_num": 30
    },
    {
        "text": "स ततोऽभिहतस्तेन चचाल च महाबलः ।\nउद्यतां च पुनस्तस्य जहार द्विविदो गदाम् ॥६-७६-३१॥",
        "index": 31,
        "shloka_num": 31
    },
    {
        "text": "एतस्मिन्नन्तरे मैन्दो द्विविदाभ्याशमागमत् ।\nयूपाक्षं ताडयामास तलेनोरसि वीर्यवान् ॥६-७६-३२॥",
        "index": 32,
        "shloka_num": 32
    },
    {
        "text": "तौ शोणिताक्षयूपाक्षौ प्लवङ्गाभ्यां तरस्विनौ ।\nचक्रतुः समरे तीव्रमाकर्षोत्पाटनं भृशम् ॥६-७६-३३॥",
        "index": 33,
        "shloka_num": 33
    },
    {
        "text": "द्विविदः शोणिताक्षं तु विददार नखैर्मुखे ।\nनिष्पिपेष स वीर्येण क्षितावाविध्य वीर्यवान् ॥६-७६-३४॥",
        "index": 34,
        "shloka_num": 34
    },
    {
        "text": "यूपाक्षमभिसङ्क्रुद्धो मैन्दो वानरपुङ्गवः ।\nपीडयामास बाहुभ्यां पपात स हतः क्षितौ ॥६-७६-३५॥",
        "index": 35,
        "shloka_num": 35
    },
    {
        "text": "हतप्रवीरा व्यथिता राक्षसेन्द्रचमूस्तथा ।\nजगामाभिमुखी सा तु कुम्भकर्णात्मजो यतः ॥६-७६-३६॥",
        "index": 36,
        "shloka_num": 36
    },
    {
        "text": "आपतन्तीं च वेगेन कुम्भस्तां सान्त्वयच्चमूम् ।\nअथोत्कृष्टं महावीर्यैर्लब्धलक्षैः प्लवङ्गमैः ॥६-७६-३७॥",
        "index": 37,
        "shloka_num": 37
    },
    {
        "text": "निपातितमहावीरां दृष्ट्वा रक्षश्चमूं तदा ।\nकुम्भः प्रचक्रे तेजस्वी रणे कर्म सुदुष्करम् ॥६-७६-३८॥",
        "index": 38,
        "shloka_num": 38
    },
    {
        "text": "स धनुर्धन्विनां श्रेष्ठः प्रगृह्य सुसमाहितः ।\nमुमोचाशीविषप्रख्याञ्छरान् देहविदारणान् ॥६-७६-३९॥",
        "index": 39,
        "shloka_num": 39
    },
    {
        "text": "तस्य तच्छुशुभे भूयः सशरं धनुरुत्तमम् ।\nविद्युदैरावतार्चिष्मद्द्वितीयेन्द्रधनुर्यथा ॥६-७६-४०॥",
        "index": 40,
        "shloka_num": 40
    },
    {
        "text": "आकर्णकृष्टमुक्तेन जघान द्विविदं तदा ।\nतेन हाटकपुङ्खेन पत्रिणा पत्रवाससा ॥६-७६-४१॥",
        "index": 41,
        "shloka_num": 41
    },
    {
        "text": "सहसाभिहतस्तेन विप्रमुक्तपदः स्फुरन् ।\nनिपपात त्रिकूटाभो विह्वलन् प्लवगोत्तमः ॥६-७६-४२॥",
        "index": 42,
        "shloka_num": 42
    },
    {
        "text": "मैन्दस्तु भ्रातरं तत्र भग्नं दृष्ट्वा महाहवे ।\nअभिदुद्राव वेगेन प्रगृह्य विपुलां शिलाम् ॥६-७६-४३॥",
        "index": 43,
        "shloka_num": 43
    },
    {
        "text": "तां शिलां तु प्रचिक्षेप राक्षसाय महाबलः ।\nबिभेद तां शिलां कुम्भः प्रसन्नैः पञ्चभिः शरैः ॥६-७६-४४॥",
        "index": 44,
        "shloka_num": 44
    },
    {
        "text": "सन्धाय चान्यं सुमुखं शरमाशीविषोपमम् ।\nआजघान महातेजा वक्षसि द्विविदाग्रजम् ॥६-७६-४५॥",
        "index": 45,
        "shloka_num": 45
    },
    {
        "text": "स तु तेन प्रहारेण मैन्दो वानरयूथपः ।\nमर्मण्यभिहतस्तेन पपात भुवि मूर्च्छितः ॥६-७६-४६॥",
        "index": 46,
        "shloka_num": 46
    },
    {
        "text": "अङ्गदो मातुलौ दृष्ट्वा मथितौ तु महाबलौ ।\nअभिदुद्राव वेगेन कुम्भमुद्यतकार्मुकम् ॥६-७६-४७॥",
        "index": 47,
        "shloka_num": 47
    },
    {
        "text": "तमापतन्तं विव्याध कुम्भः पञ्चभिरायसैः ।\nत्रिभिश्चान्यैः शितैर्बाणैर्मातङ्गमिव तोमरैः ।\nसोऽङ्गदं बहुभिर्बाणैः कुम्भो विव्याध वीर्यवान् ॥६-७६-४८॥",
        "index": 48,
        "shloka_num": 48
    },
    {
        "text": "अकुण्ठधारैर्निशितैस्तीक्ष्णैः कनकभूषणैः ।\nअङ्गदः प्रतिविद्धाङ्गो वालिपुत्रो न कम्पते ॥६-७६-४९॥",
        "index": 49,
        "shloka_num": 49
    },
    {
        "text": "शिलापादपवर्षाणि तस्य मूर्ध्नि ववर्ष ह ।\nस प्रचिच्छेद तान् सर्वान् बिभेद च पुनः शिलाः ॥६-७६-५०॥",
        "index": 50,
        "shloka_num": 50
    },
    {
        "text": "कुम्भकर्णात्मजः श्रीमान् वालिपुत्रसमीरितान् ।\nआपतन्तं च सम्प्रेक्ष्य कुम्भो वानरयूथपम् ॥६-७६-५१॥",
        "index": 51,
        "shloka_num": 51
    },
    {
        "text": "भ्रुवौ विव्याध बाणाभ्यामुल्काभ्यामिव कुञ्जरम् ।\nतस्य सुस्राव रुधिरं पिहिते चास्य लोचने ॥६-७६-५२॥",
        "index": 52,
        "shloka_num": 52
    },
    {
        "text": "अङ्गदः पाणिना नेत्रे पिधाय रुधिरोक्षिते ।\nसालमासन्नमेकेन परिजग्राह पाणिना ॥६-७६-५३॥",
        "index": 53,
        "shloka_num": 53
    },
    {
        "text": "सम्पीड्योरसि सस्कन्धं करेणाभिनिवेश्य च ।\nकिञ्चिदभ्यवनम्यैनमुन्ममाथ महारणे ॥६-७६-५४॥",
        "index": 54,
        "shloka_num": 54
    },
    {
        "text": "तमिन्द्रकेतुप्रतिमं वृक्षं मन्दरसन्निभम् ।\nसमुत्सृजत वेगेन मिषतां सर्वरक्षसाम् ॥६-७६-५५॥",
        "index": 55,
        "shloka_num": 55
    },
    {
        "text": "स चिच्छेद शितैर्बाणैः सप्तभिः कायभेदनैः ।\nअङ्गदो विव्यथेऽभीक्ष्णं स पपात मुमोह च ॥६-७६-५६॥",
        "index": 56,
        "shloka_num": 56
    },
    {
        "text": "अङ्गदं पतितं दृष्ट्वा सीदन्तमिव सागरे ।\nदुरासदं हरिश्रेष्ठा राघवाय न्यवेदयन् ॥६-७६-५७॥",
        "index": 57,
        "shloka_num": 57
    },
    {
        "text": "रामस्तु व्यथितं श्रुत्वा वालिपुत्रं महाहवे ।\nव्यादिदेश हरिश्रेष्ठाञ्जाम्बवत्प्रमुखांस्ततः ॥६-७६-५८॥",
        "index": 58,
        "shloka_num": 58
    },
    {
        "text": "ते तु वानरशार्दूलाः श्रुत्वा रामस्य शासनम् ।\nअभिपेतुः सुसङ्क्रुद्धाः कुम्भमुद्यतकार्मुकम् ॥६-७६-५९॥",
        "index": 59,
        "shloka_num": 59
    },
    {
        "text": "ततो द्रुमशिलाहस्ताः कोपसंरक्तलोचनाः ।\nरिरक्षिषन्तोऽभ्यपतन्नङ्गदं वानरर्षभाः ॥६-७६-६०॥",
        "index": 60,
        "shloka_num": 60
    },
    {
        "text": "जाम्बवांश्च सुषेणश्च वेगदर्शी च वानरः ।\nकुम्भकर्णात्मजं वीरं क्रुद्धाः समभिदुद्रुवुः ॥६-७६-६१॥",
        "index": 61,
        "shloka_num": 61
    },
    {
        "text": "समीक्ष्यापततस्तांस्तु वानरेन्द्रान् महाबलान् ।\nआववार शरौघेण नगेनेव जलाशयम् ॥६-७६-६२॥",
        "index": 62,
        "shloka_num": 62
    },
    {
        "text": "तस्य बाणपथं प्राप्य न शेकुरपि वीक्षितुम् ।\nवानरेन्द्रा महात्मानो वेलामिव महोदधिः ॥६-७६-६३॥",
        "index": 63,
        "shloka_num": 63
    },
    {
        "text": "तांस्तु दृष्ट्वा हरिगणान् शरवृष्टिभिरर्दितान् ।\nअङ्गदं पृष्ठतः कृत्वा भ्रातृजं प्लवगेश्वरः ॥६-७६-६४॥",
        "index": 64,
        "shloka_num": 64
    },
    {
        "text": "अभिदुद्राव सुग्रीवः कुम्भकर्णात्मजं रणे ।\nशैलसानुचरं नागं वेगवानिव केसरी ॥६-७६-६५॥",
        "index": 65,
        "shloka_num": 65
    },
    {
        "text": "उत्पाट्य च महावृक्षानश्वकर्णादिकान् बहून् ।\nअन्यांश्च विविधान् वृक्षांश्चिक्षेप स महाकपिः ॥६-७६-६६॥",
        "index": 66,
        "shloka_num": 66
    },
    {
        "text": "तां छादयन्तीमाकाशं वृक्षवृष्टिं दुरासदाम् ।\nकुम्भकर्णात्मजः श्रीमांश्चिच्छेद स्वशरैः शितैः ॥६-७६-६७॥",
        "index": 67,
        "shloka_num": 67
    },
    {
        "text": "अभिलक्ष्येण तीव्रेण कुम्भेन निशितैः शरैः ।\nआचितास्ते द्रुमा रेजुर्यथा घोराः शतघ्नयः ।\nद्रुमवर्षं तु तद् भिन्नं दृष्ट्वा कुम्भेन वीर्यवान् ॥६-७६-६८॥",
        "index": 68,
        "shloka_num": 68
    },
    {
        "text": "वानराधिपतिः श्रीमान् महासत्त्वो न विव्यथे ।\nस विध्यमानः सहसा सहमानस्तु ताञ्छरान् ॥६-७६-६९॥",
        "index": 69,
        "shloka_num": 69
    },
    {
        "text": "कुम्भस्य धनुराक्षिप्य बभञ्जेन्द्रधनुःप्रभम् ।\nअवप्लुत्य ततः शीघ्रं कृत्वा कर्म सुदुष्करम् ॥६-७६-७०॥",
        "index": 70,
        "shloka_num": 70
    },
    {
        "text": "अब्रवीत् कुपितः कुम्भं भग्नशृङ्गमिव द्विपम् ।\nनिकुम्भाग्रज वीर्यं ते बाणवेगं तदद्भुतम् ॥६-७६-७१॥",
        "index": 71,
        "shloka_num": 71
    },
    {
        "text": "सन्नतिश्च प्रभावश्च तव वा रावणस्य वा ।\nप्रह्लादबलिवृत्रघ्नकुबेरवरुणोपम ॥६-७६-७२॥",
        "index": 72,
        "shloka_num": 72
    },
    {
        "text": "एकस्त्वमनुजातोऽसि पितरं बलवत्तरम् ।\nत्वामेवैकं महाबाहुं शूलहस्तमरिन्दमम् ॥६-७६-७३॥",
        "index": 73,
        "shloka_num": 73
    },
    {
        "text": "त्रिदशा नातिवर्तन्ते जितेन्द्रियमिवाधयः ।\nविक्रमस्व महाबुद्धे कर्माणि मम पश्य च ॥६-७६-७४॥",
        "index": 74,
        "shloka_num": 74
    },
    {
        "text": "वरदानात् पितृव्यस्ते सहते देवदानवान् ।\nकुम्भकर्णस्तु वीर्येण सहते च सुरासुरान् ॥६-७६-७५॥",
        "index": 75,
        "shloka_num": 75
    },
    {
        "text": "धनुषीन्द्रजितस्तुल्यः प्रतापे रावणस्य च ।\nत्वमद्य रक्षसां लोके श्रेष्ठोऽसि बलवीर्यतः ॥६-७६-७६॥",
        "index": 76,
        "shloka_num": 76
    },
    {
        "text": "महाविमर्दं समरे मया सह तवाद्भुतम् ।\nअद्य भूतानि पश्यन्तु शक्रशम्बरयोरिव ॥६-७६-७७॥",
        "index": 77,
        "shloka_num": 77
    },
    {
        "text": "कृतमप्रतिमं कर्म दर्शितं चास्त्रकौशलम् ।\nपतिता हरिवीराश्च त्वयैते भीमविक्रमाः ॥६-७६-७८॥",
        "index": 78,
        "shloka_num": 78
    },
    {
        "text": "उपालम्भभयाच्चैव नासि वीर मया हतः ।\nकृतकर्मपरिश्रान्तो विश्रान्तः पश्य मे बलम् ॥६-७६-७९॥",
        "index": 79,
        "shloka_num": 79
    },
    {
        "text": "तेन सुग्रीववाक्येन सावमानेन मानितः ।\nअग्नेराज्यहुतस्येव तेजस्तस्याभ्यवर्धत ॥६-७६-८०॥",
        "index": 80,
        "shloka_num": 80
    },
    {
        "text": "ततः कुम्भस्तु सुग्रीवं बाहुभ्यां जगृहे तदा ।\nगजाविवातीतमदौ निःश्वसन्तौ मुहुर्मुहुः ॥६-७६-८१॥",
        "index": 81,
        "shloka_num": 81
    },
    {
        "text": "अन्योन्यगात्रग्रथितौ घर्षन्तावितरेतरम् ।\nसधूमां मुखतो ज्वालां विसृजन्तौ परिश्रमात् ॥६-७६-८२॥",
        "index": 82,
        "shloka_num": 82
    },
    {
        "text": "तयोः पादाभिघाताच्च निमग्ना चाभवन्मही ।\nव्याघूर्णिततरङ्गश्च चुक्षुभे वरुणालयः ॥६-७६-८३॥",
        "index": 83,
        "shloka_num": 83
    },
    {
        "text": "ततः कुम्भं समुत्क्षिप्य सुग्रीवो लवणाम्भसि ।\nपातयामास वेगेन दर्शयन्नुदधेस्तलम् ॥६-७६-८४॥",
        "index": 84,
        "shloka_num": 84
    },
    {
        "text": "ततः कुम्भनिपातेन जलराशिः समुत्थितः ।\nविन्ध्यमन्दरसङ्काशो विससर्प समन्ततः ॥६-७६-८५॥",
        "index": 85,
        "shloka_num": 85
    },
    {
        "text": "ततः कुम्भः समुत्पत्य सुग्रीवमभिपात्य च ।\nआजघानोरसि क्रुद्धो वज्रकल्पेन मुष्टिना ॥६-७६-८६॥",
        "index": 86,
        "shloka_num": 86
    },
    {
        "text": "तस्य वर्म च पुस्फोट सञ्जज्ञे चापि शोणितम् ।\nतस्य मुष्टिर्महावेगः प्रतिजघ्नेऽस्थिमण्डले ॥६-७६-८७॥",
        "index": 87,
        "shloka_num": 87
    },
    {
        "text": "तस्य वेगेन तत्रासीत् तेजः प्रज्वलितं महत् ।\nवज्रनिष्पेषसञ्जाता ज्वाला मेरोर्यथा गिरेः ॥६-७६-८८॥",
        "index": 88,
        "shloka_num": 88
    },
    {
        "text": "स तत्राभिहतस्तेन सुग्रीवो वानरर्षभः ।\nमुष्टिं संवर्तयामास वज्रकल्पं महाबलः ॥६-७६-८९॥",
        "index": 89,
        "shloka_num": 89
    },
    {
        "text": "अर्चिःसहस्रविकचरविमण्डलवर्चसम् ।\nस मुष्टिं पातयामास कुम्भस्योरसि वीर्यवान् ॥६-७६-९०॥",
        "index": 90,
        "shloka_num": 90
    },
    {
        "text": "स तु तेन प्रहारेण विह्वलो भृशपीडितः ।\nनिपपात तदा कुम्भो गतार्चिरिव पावकः ॥६-७६-९१॥",
        "index": 91,
        "shloka_num": 91
    },
    {
        "text": "मुष्टिनाभिहतस्तेन निपपाताशु राक्षसः ।\nलोहिताङ्ग इवाकाशाद् दीप्तरश्मिर्यदृच्छया ॥६-७६-९२॥",
        "index": 92,
        "shloka_num": 92
    },
    {
        "text": "कुम्भस्य पततो रूपं भग्नस्योरसि मुष्टिना ।\nबभौ रुद्राभिपन्नस्य यथा रूपं गवां पतेः ॥६-७६-९३॥",
        "index": 93,
        "shloka_num": 93
    },
    {
        "text": "तस्मिन् हते भीमपराक्रमेण प्लवङ्गमानामृषभेण युद्धे ।\nमही सशैला सवना चचाल भयं च रक्षांस्यधिकं विवेश ॥६-७६-९४॥",
        "index": 94,
        "shloka_num": 94
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कम्पनादिवधः नाम षट्सप्ततितमः सर्गः ॥६-७६॥",
        "index": 95,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे वज्रदंष्ट्रवधः नाम चतुःपञ्चाशः सर्गः ॥६-५४॥",
        "index": 0,
        "shloka_num": null
    },
    {
        "text": "स्वबलस्य च घातेन अङ्गदस्य बलेन च ।\nराक्षसः क्रोधमाविष्टो वज्रदंष्ट्रो महाबलः ॥६-५४-१॥",
        "index": 1,
        "shloka_num": 1
    },
    {
        "text": "विस्फार्य च धनुर्घोरं शक्राशनिसमप्रभम् ।\nवानराणामनीकानि प्राकिरच्छरवृष्टिभिः ॥६-५४-२॥",
        "index": 2,
        "shloka_num": 2
    },
    {
        "text": "राक्षसाश्चापि मुख्यास्ते रथेषु समवस्थिताः ।\nनानाप्रहरणाः शूराः प्रायुध्यन्त तदा रणे ॥६-५४-३॥",
        "index": 3,
        "shloka_num": 3
    },
    {
        "text": "वानराणां च शूरास्तु ते सर्वे प्लवगर्षभाः ।\nअयुध्यन्त शिलाहस्ताः समवेताः समन्ततः ॥६-५४-४॥",
        "index": 4,
        "shloka_num": 4
    },
    {
        "text": "तत्रायुधसहस्राणि तस्मिन्नायोधने भृशम् ।\nराक्षसाः कपिमुख्येषु पातयांचक्रिरे तदा ॥६-५४-५॥",
        "index": 5,
        "shloka_num": 5
    },
    {
        "text": "वानराश्चैव रक्षःसु गिरिवृक्षान् महाशिलाः ।\nप्रवीराः पातयामासुर्मत्तवारणसंनिभाः ॥६-५४-६॥",
        "index": 6,
        "shloka_num": 6
    },
    {
        "text": "शूराणां युध्यमानानां समरेष्वनिवर्तिनाम् ।\nतद् राक्षसगणानां च सुयुद्धं समवर्तत ॥६-५४-७॥",
        "index": 7,
        "shloka_num": 7
    },
    {
        "text": "प्रभिन्नशिरसः केचिच्छिन्नैः पादैश्च बाहुभिः ।\nशस्त्रैरर्दितदेहास्तु रुधिरेण समुक्षिताः ॥६-५४-८॥",
        "index": 8,
        "shloka_num": 8
    },
    {
        "text": "हरयो राक्षसाश्चैव शेरते गां समाश्रिताः ।\nकङ्कगृध्रबलाढ्याश्च गोमायुकुलसंकुलाः ॥६-५४-९॥",
        "index": 9,
        "shloka_num": 9
    },
    {
        "text": "कबन्धानि समुत्पेतुर्भीरूणां भीषणानि वै ।\nभुजपाणिशिरश्छिन्नाश्छिन्नकायाश्च भूतले ॥६-५४-१०॥",
        "index": 10,
        "shloka_num": 10
    },
    {
        "text": "वानरा राक्षसाश्चापि निपेतुस्तत्र भूतले ।\nततो वानरसैन्येन हन्यमानं निशाचरम् ॥६-५४-११॥",
        "index": 11,
        "shloka_num": 11
    },
    {
        "text": "प्राभज्यत बलं सर्वं वज्रदंष्ट्रस्य पश्यतः ।\nराक्षसान् भयवित्रस्तान् हन्यमानान् प्लवंगमैः ॥६-५४-१२॥",
        "index": 12,
        "shloka_num": 12
    },
    {
        "text": "दृष्ट्वा स रोषताम्राक्षो वज्रदंष्ट्रः प्रतापवान् ।\nप्रविवेश धनुष्पाणिस्त्रासयन् हरिवाहिनीम् ॥६-५४-१३॥",
        "index": 13,
        "shloka_num": 13
    },
    {
        "text": "शरैर्विदारयामास कङ्कपत्रैरजिह्मगैः ।\nबिभेद वानरांस्तत्र सप्ताष्टौ नव पञ्च च ॥६-५४-१४॥",
        "index": 14,
        "shloka_num": 14
    },
    {
        "text": "विव्याध परमक्रुद्धो वज्रदंष्ट्रः प्रतापवान् ।\nत्रस्ताः सर्वे हरिगणाः शरैः संकृत्तदेहिनः ।\nअङ्गदं सम्प्रधावन्ति प्रजापतिमिव प्रजाः ॥६-५४-१५॥",
        "index": 15,
        "shloka_num": 15
    },
    {
        "text": "ततो हरिगणान् भग्नान् दृष्ट्वा वालिसुतस्तदा ।\nक्रोधेन वज्रदंष्ट्रं तमुदीक्षन्तमुदैक्षत ॥६-५४-१६॥",
        "index": 16,
        "shloka_num": 16
    },
    {
        "text": "वज्रदंष्ट्रोऽङ्गदश्चोभौ योयुध्येते परस्परम् ।\nचेरतुः परमक्रुद्धौ हरिमत्तगजाविव ॥६-५४-१७॥",
        "index": 17,
        "shloka_num": 17
    },
    {
        "text": "ततः शतसहस्रेण हरिपुत्रं महाबलम् ।\nजघान मर्मदेशेषु शरैरग्निशिखोपमैः ॥६-५४-१८॥",
        "index": 18,
        "shloka_num": 18
    },
    {
        "text": "रुधिरोक्षितसर्वाङ्गो वालिसूनुर्महाबलः ।\nचिक्षेप वज्रदंष्ट्राय वृक्षं भीमपराक्रमः ॥६-५४-१९॥",
        "index": 19,
        "shloka_num": 19
    },
    {
        "text": "दृष्ट्वा पतन्तं तं वृक्षमसम्भ्रान्तश्च राक्षसः ।\nचिच्छेद बहुधा सोऽपि मथितः प्रापतद् भुवि ॥६-५४-२०॥",
        "index": 20,
        "shloka_num": 20
    },
    {
        "text": "तं दृष्ट्वा वज्रदंष्ट्रस्य विक्रमं प्लवगर्षभः ।\nप्रगृह्य विपुलं शैलं चिक्षेप च ननाद च ॥६-५४-२१॥",
        "index": 21,
        "shloka_num": 21
    },
    {
        "text": "तमापतन्तं दृष्ट्वा स रथादाप्लुत्य वीर्यवान् ।\nगदापाणिरसम्भ्रान्तः पृथिव्यां समतिष्ठत ॥६-५४-२२॥",
        "index": 22,
        "shloka_num": 22
    },
    {
        "text": "अङ्गदेन शिला क्षिप्ता गत्वा तु रणमूर्धनि ।\nसचक्रकूबरं साश्वं प्रममाथ रथं तदा ॥६-५४-२३॥",
        "index": 23,
        "shloka_num": 23
    },
    {
        "text": "ततोऽन्यच्छिखरं गृह्य विपुलं द्रुमभूषितम् ।\nवज्रदंष्ट्रस्य शिरसि पातयामास वानरः ॥६-५४-२४॥",
        "index": 24,
        "shloka_num": 24
    },
    {
        "text": "अभवच्छोणितोद्गारी वज्रदंष्ट्रः सुमूर्च्छितः ।\nमुहूर्तमभवन्मूढो गदामालिङ्ग्य निःश्वसन् ॥६-५४-२५॥",
        "index": 25,
        "shloka_num": 25
    },
    {
        "text": "स लब्धसंज्ञो गदया वालिपुत्रमवस्थितम् ।\nजघान परमक्रुद्धो वक्षोदेशे निशाचरः ॥६-५४-२६॥",
        "index": 26,
        "shloka_num": 26
    },
    {
        "text": "गदां त्यक्त्वा ततस्तत्र मुष्टियुद्धमकुर्वत ।\nअन्योन्यं जघ्नतुस्तत्र तावुभौ हरिराक्षसौ ॥६-५४-२७॥",
        "index": 27,
        "shloka_num": 27
    },
    {
        "text": "रुधिरोद्गारिणौ तौ तु प्रहारैर्जनितश्रमौ ।\nबभूवतुः सुविक्रान्तावङ्गारकबुधाविव ॥६-५४-२८॥",
        "index": 28,
        "shloka_num": 28
    },
    {
        "text": "ततः परमतेजस्वी अङ्गदः प्लवगर्षभः ।\nउत्पाट्य वृक्षं स्थितवानासीत् पुष्पफलैर्युतः ॥६-५४-२९॥",
        "index": 29,
        "shloka_num": 29
    },
    {
        "text": "जग्राह चार्षभं चर्म खड्गं च विपुलं शुभम् ।\nकिङ्किणीजालसंछन्नं चर्मणा च परिष्कृतम् ॥६-५४-३०॥",
        "index": 30,
        "shloka_num": 30
    },
    {
        "text": "चित्रांश्च रुचिरान् मार्गांश्चेरतुः कपिराक्षसौ ।\nजघ्नतुश्च तदान्योन्यं नर्दन्तौ जयकांक्षिणौ ॥६-५४-३१॥",
        "index": 31,
        "shloka_num": 31
    },
    {
        "text": "व्रणैः सास्रैरशोभेतां पुष्पिताविव किंशुकौ ।\nयुध्यमानौ परिश्रान्तौ जानुभ्यामवनीं गतौ ॥६-५४-३२॥",
        "index": 32,
        "shloka_num": 32
    },
    {
        "text": "निमेषान्तरमात्रेण अङ्गदः कपिकुञ्जरः ।\nउदतिष्ठत दीप्ताक्षो दण्डाहत इवोरगः ॥६-५४-३३॥",
        "index": 33,
        "shloka_num": 33
    },
    {
        "text": "निर्मलेन सुधौतेन खड्गेनास्य महच्छिरः ।\nजघान वज्रदंष्ट्रस्य वालिसूनुर्महाबलः ॥६-५४-३४॥",
        "index": 34,
        "shloka_num": 34
    },
    {
        "text": "रुधिरोक्षितगात्रस्य बभूव पतितं द्विधा ।\nतच्च तस्य परीताक्षं शुभं खड्गहतं शिरः ॥६-५४-३५॥",
        "index": 35,
        "shloka_num": 35
    },
    {
        "text": "वज्रदंष्ट्रं हतं दृष्ट्वा राक्षसा भयमोहिताः ।\nत्रस्ता ह्यभ्यद्रवँल्लङ्कां वध्यमानाः प्लवङ्गमैः ।\nविषण्णवदना दीना ह्रिया किंचिदवाङ्मुखाः ॥६-५४-३६॥",
        "index": 36,
        "shloka_num": 36
    },
    {
        "text": "निहत्य तं वज्रधरः प्रतापवान् स वालिसूनुः कपिसैन्यमध्ये ।\nजगाम हर्षं महितो महाबलः सहस्रनेत्रस्त्रिदशैरिवावृतः ॥६-५४-३७॥",
        "index": 37,
        "shloka_num": 37
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे वज्रदंष्ट्रवधः नाम चतुःपञ्चाशः सर्गः ॥६-५४॥",
        "index": 38,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे निकुम्भवधः नाम सप्तसप्ततितमः सर्गः ॥६-७७॥",
        "index": 0,
        "shloka_num": null
    },
    {
        "text": "निकुम्भो भ्रातरं दृष्ट्वा सुग्रीवेण निपातितम् ।\nप्रदहन्निव कोपेन वानरेन्द्रमुदैक्षत ॥६-७७-१॥",
        "index": 1,
        "shloka_num": 1
    },
    {
        "text": "ततः स्रग्दामसंनद्धं दत्तपञ्चाङ्गुलं शुभम् ।\nआददे परिघं धीरो महेन्द्रशिखरोपमम् ॥६-७७-२॥",
        "index": 2,
        "shloka_num": 2
    },
    {
        "text": "हेमपट्टपरिक्षिप्तं वज्रविद्रुमभूषितम् ।\nयमदण्डोपमं भीमं रक्षसां भयनाशनम् ॥६-७७-३॥",
        "index": 3,
        "shloka_num": 3
    },
    {
        "text": "तमाविध्य महातेजाः शक्रध्वजसमौजसम् ।\nनिननाद विवृत्तास्यो निकुम्भो भीमविक्रमः ॥६-७७-४॥",
        "index": 4,
        "shloka_num": 4
    },
    {
        "text": "उरोगतेन निष्केण भुजस्थैरङ्गदैरपि ।\nकुण्डलाभ्यां च चित्राभ्यां मालया च सचित्रया ॥६-७७-५॥",
        "index": 5,
        "shloka_num": 5
    },
    {
        "text": "निकुम्भो भूषणैर्भाति तेन स्म परिघेण च ।\nयथेन्द्रधनुषा मेघः सविद्युत्स्तनयित्नुमान् ॥६-७७-६॥",
        "index": 6,
        "shloka_num": 6
    },
    {
        "text": "परिघाग्रेण पुस्फोट वातग्रन्थिर्महात्मनः ।\nप्रजज्वाल सघोषश्च विधूम इव पावकः ॥६-७७-७॥",
        "index": 7,
        "shloka_num": 7
    },
    {
        "text": "नगर्या विटपावत्या गन्धर्वभवनोत्तमैः ।\nसतारागणनक्षत्रं सचन्द्रसमहाग्रहम् ।\nनिकुम्भपरिघाघूर्णं भ्रमतीव नभस्थलम् ॥६-७७-८॥",
        "index": 8,
        "shloka_num": 8
    },
    {
        "text": "दुरासदश्च संजज्ञे परिघाभरणप्रभः ।\nक्रोधेन्धनो निकुम्भाग्निर्युगान्ताग्निरिवोत्थितः ॥६-७७-९॥",
        "index": 9,
        "shloka_num": 9
    },
    {
        "text": "राक्षसा वानराश्चापि न शेकुः स्पन्दितुं भयात् ।\nहनुमांस्तु विवृत्योरस्तस्थौ प्रमुखतो बली ॥६-७७-१०॥",
        "index": 10,
        "shloka_num": 10
    },
    {
        "text": "परिघोपमबाहुस्तु परिघं भास्करप्रभम् ।\nबली बलवतस्तस्य पातयामास वक्षसि ॥६-७७-११॥",
        "index": 11,
        "shloka_num": 11
    },
    {
        "text": "स्थिरे तस्योरसि व्यूढे परिघः शतधा कृतः ।\nविकीर्यमाणः सहसा उल्काशतमिवाम्बरे ॥६-७७-१२॥",
        "index": 12,
        "shloka_num": 12
    },
    {
        "text": "स तु तेन प्रहारेण न चचाल महाकपिः ।\nपरिघेण समाधूतो यथा भूमिचलेऽचलः ॥६-७७-१३॥",
        "index": 13,
        "shloka_num": 13
    },
    {
        "text": "स तथाभिहतस्तेन हनूमान् प्लवगोत्तमः ।\nमुष्टिं संवर्तयामास बलेनातिमहाबलः ॥६-७७-१४॥",
        "index": 14,
        "shloka_num": 14
    },
    {
        "text": "तमुद्यम्य महातेजा निकुम्भोरसि वीर्यवान् ।\nअभिचिक्षेप वेगेन वेगवान् वायुविक्रमः ॥६-७७-१५॥",
        "index": 15,
        "shloka_num": 15
    },
    {
        "text": "तत्र पुस्फोट वर्मास्य प्रसुस्राव च शोणितम् ।\nमुष्टिना तेन संजज्ञे मेघे विद्युदिवोत्थिता ॥६-७७-१६॥",
        "index": 16,
        "shloka_num": 16
    },
    {
        "text": "स तु तेन प्रहारेण निकुम्भो विचचाल च ।\nस्वस्थश्चापि निजग्राह हनूमन्तं महाबलम् ॥६-७७-१७॥",
        "index": 17,
        "shloka_num": 17
    },
    {
        "text": "चुक्रुशुश्च तदा संख्ये भीमं लङ्कानिवासिनः ।\nनिकुम्भेनोद्यतं दृष्ट्वा हनूमन्तं महाबलम् ॥६-७७-१८॥",
        "index": 18,
        "shloka_num": 18
    },
    {
        "text": "स तथा ह्रियमाणोऽपि हनूमांस्तेन रक्षसा ।\nआजघानानिलसुतो वज्रकल्पेन मुष्टिना ॥६-७७-१९॥",
        "index": 19,
        "shloka_num": 19
    },
    {
        "text": "आत्मानं मोक्षयित्वाथ क्षितावभ्यवपद्यत ।\nहनूमानुन्ममाथाशु निकुम्भं मारुतात्मजः ॥६-७७-२०॥",
        "index": 20,
        "shloka_num": 20
    },
    {
        "text": "निक्षिप्य परमायत्तो निकुम्भं निष्पिपेष च ।\nउत्पत्य चास्य वेगेन पपातोरसि वेगवान् ॥६-७७-२१॥",
        "index": 21,
        "shloka_num": 21
    },
    {
        "text": "परिगृह्य च बाहुभ्यां परिवृत्य शिरोधराम् ।\nउत्पाटयामास शिरो भैरवं नदतो महत् ॥६-७७-२२॥",
        "index": 22,
        "shloka_num": 22
    },
    {
        "text": "अथ निनदति सादिते निकुम्भे पवनसुतेन रणे बभूव युद्धम् ।\nदशरथसुतराक्षसेन्द्रसून्वोर्भृशतरमागतरोषयोः सुभीमम् ॥६-७७-२३॥",
        "index": 23,
        "shloka_num": 23
    },
    {
        "text": "व्यपेते तु जीवे निकुम्भस्य हृष्टा विनेदुः प्लवंगा दिशः सस्वनुश्च ।\nचचालेव चोर्वी पपातेव सा द्यौर्बलं राक्षसानां भयं चाविवेश ॥६-७७-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे निकुम्भवधः नाम सप्तसप्ततितमः सर्गः ॥६-७७॥",
        "index": 25,
        "shloka_num": null
    }
]
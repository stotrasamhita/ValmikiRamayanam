[
    {
        "text": "अथ श्रीमद्वाल्मीकीयरामायणे युद्धकाण्डे कुम्भकर्णमतिः नाम द्वादशः सर्गः ॥६-१२॥",
        "index": 0,
        "shloka_num": null
    },
    {
        "text": "स तां परिषदं कृत्स्नां समीक्ष्य समितिञ्जयः ।\nप्रचोदयामास तदा प्रहस्तं वाहिनीपतिम् ॥६-१२-१॥",
        "index": 1,
        "shloka_num": 1
    },
    {
        "text": "सेनापते यथा ते स्युः कृतविद्याश्चतुर्विधाः ।\nयोधा नगररक्षायां तथा व्यादेष्टुमर्हसि ॥६-१२-२॥",
        "index": 2,
        "shloka_num": 2
    },
    {
        "text": "स प्रहस्तः प्रणीतात्मा चिकीर्षन् राजशासनम् ।\nविनिक्षिपद् बलं सर्वं बहिरन्तश्च मन्दिरे ॥६-१२-३॥",
        "index": 3,
        "shloka_num": 3
    },
    {
        "text": "ततो विनिक्षिप्य बलं सर्वं नगरगुप्तये ।\nप्रहस्तः प्रमुखे राज्ञो निषसाद जगाद च ॥६-१२-४॥",
        "index": 4,
        "shloka_num": 4
    },
    {
        "text": "विहितं बहिरन्तश्च बलं बलवतस्तव ।\nकुरुष्वाविमनाः क्षिप्रं यदभिप्रेतमस्ति ते ॥६-१२-५॥",
        "index": 5,
        "shloka_num": 5
    },
    {
        "text": "प्रहस्तस्य वचः श्रुत्वा राजा राज्यहितैषिणः ।\nसुखेप्सुः सुहृदां मध्ये व्याजहार स रावणः ॥६-१२-६॥",
        "index": 6,
        "shloka_num": 6
    },
    {
        "text": "प्रियाप्रिये सुखे दुःखे लाभालाभे हिताहिते ।\nधर्मकामार्थकृच्छ्रेषु यूयमर्हथ वेदितुम् ॥६-१२-७॥",
        "index": 7,
        "shloka_num": 7
    },
    {
        "text": "सर्वकृत्यानि युष्माभिः समारब्धानि सर्वदा ।\nमन्त्रकर्मनियुक्तानि न जातु विफलानि मे ॥६-१२-८॥",
        "index": 8,
        "shloka_num": 8
    },
    {
        "text": "ससोमग्रहनक्षत्रैर्मरुद्भिरिव वासवः ।\nभवद्भिरहमत्यर्थं वृतः श्रियमवाप्नुयाम् ॥६-१२-९॥",
        "index": 9,
        "shloka_num": 9
    },
    {
        "text": "अहं तु खलु सर्वान् वः समर्थयितुमुद्यतः ।\nकुम्भकर्णस्य तु स्वप्नान् नेममर्थमचोदयम् ॥६-१२-१०॥",
        "index": 10,
        "shloka_num": 10
    },
    {
        "text": "अयं हि सुप्तः षण्मासान् कुम्भकर्णो महाबलः ।\nसर्वशस्त्रभृतां मुख्यः स इदानीं समुत्थितः ॥६-१२-११॥",
        "index": 11,
        "shloka_num": 11
    },
    {
        "text": "इयं च दण्डकारण्याद् रामस्य महिषी प्रिया ।\nरक्षोभिश्चरितोद्देशादानीता जनकात्मजा ॥६-१२-१२॥",
        "index": 12,
        "shloka_num": 12
    },
    {
        "text": "सा मे न शय्यामारोढुमिच्छत्यलसगामिनी ।\nत्रिषु लोकेषु चान्या मे न सीतासदृशी तथा ॥६-१२-१३॥",
        "index": 13,
        "shloka_num": 13
    },
    {
        "text": "तनुमध्या पृथुश्रोणी शरदिन्दुनिभानना ।\nहेमबिम्बनिभा सौम्या मायेव मयनिर्मिता ॥६-१२-१४॥",
        "index": 14,
        "shloka_num": 14
    },
    {
        "text": "सुलोहिततलौ श्लक्ष्णौ चरणौ सुप्रतिष्ठितौ ।\nदृष्ट्वा ताम्रनखौ तस्या दीप्यते मे शरीरजः ॥६-१२-१५॥",
        "index": 15,
        "shloka_num": 15
    },
    {
        "text": "हुताग्नेरर्चिसङ्काशामेनां सौरीमिव प्रभाम् ।\nउन्नसं विमलं वल्गु वदनं चारुलोचनम् ॥६-१२-१६॥",
        "index": 16,
        "shloka_num": 16
    },
    {
        "text": "पश्यंस्तदवशस्तस्याः कामस्य वशमेयिवान् ।\nक्रोधहर्षसमानेन दुर्वर्णकरणेन च ॥६-१२-१७॥",
        "index": 17,
        "shloka_num": 17
    },
    {
        "text": "शोकसन्तापनित्येन कामेन कलुषीकृतः ।\nसा तु संवत्सरं कालं मामयाचत भामिनी ॥६-१२-१८॥",
        "index": 18,
        "shloka_num": 18
    },
    {
        "text": "प्रतीक्षमाणा भर्तारं राममायतलोचना ।\nतन्मया चारुनेत्रायाः प्रतिज्ञातं वचः शुभम् ॥६-१२-१९॥",
        "index": 19,
        "shloka_num": 19
    },
    {
        "text": "श्रान्तोऽहं सततं कामाद् यातो हय इवाध्वनि ।\nकथं सागरमक्षोभ्यं तरिष्यन्ति वनौकसः ॥६-१२-२०॥",
        "index": 20,
        "shloka_num": 20
    },
    {
        "text": "बहुसत्त्वझषाकीर्णं तौ वा दशरथात्मजौ ।\nअथवा कपिनैकेन कृतं नः कदनं महत् ॥६-१२-२१॥",
        "index": 21,
        "shloka_num": 21
    },
    {
        "text": "दुर्ज्ञेयाः कार्यगतयो ब्रूत यस्य यथामति ।\nमानुषान्नो भयं नास्ति तथापि तु विमृश्यताम् ॥६-१२-२२॥",
        "index": 22,
        "shloka_num": 22
    },
    {
        "text": "तदा देवासुरे युद्धे युष्माभिः सहितोऽजयम् ।\nते मे भवन्तश्च तथा सुग्रीवप्रमुखान् हरीन् ॥६-१२-२३॥",
        "index": 23,
        "shloka_num": 23
    },
    {
        "text": "परे पारे समुद्रस्य पुरस्कृत्य नृपात्मजौ ।\nसीतायाः पदवीं प्राप्य सम्प्राप्तौ वरुणालयम् ॥६-१२-२४॥",
        "index": 24,
        "shloka_num": 24
    },
    {
        "text": "अदेया च यथा सीता वध्यौ दशरथात्मजौ ।\nभवद्भिर्मन्त्र्यतां मन्त्रः सुनीतं चाभिधीयताम् ॥६-१२-२५॥",
        "index": 25,
        "shloka_num": 25
    },
    {
        "text": "नहि शक्तिं प्रपश्यामि जगत्यन्यस्य कस्यचित् ।\nसागरं वानरैस्तीर्त्वा निश्चयेन जयो मम ॥६-१२-२६॥",
        "index": 26,
        "shloka_num": 26
    },
    {
        "text": "तस्य कामपरीतस्य निशम्य परिदेवितम् ।\nकुम्भकर्णः प्रचुक्रोध वचनं चेदमब्रवीत् ॥६-१२-२७॥",
        "index": 27,
        "shloka_num": 27
    },
    {
        "text": "यदा तु रामस्य सलक्ष्मणस्य प्रसह्य सीता खलु सा इहाहृता ।\nसकृत् समीक्ष्यैव सुनिश्चितं तदा भजेत चित्तं यमुनेव यामुनम् ॥६-१२-२८॥",
        "index": 28,
        "shloka_num": 28
    },
    {
        "text": "सर्वमेतन्महाराज कृतमप्रतिमं तव ।\nविधीयेत सहास्माभिरादावेवास्य कर्मणः ॥६-१२-२९॥",
        "index": 29,
        "shloka_num": 29
    },
    {
        "text": "न्यायेन राजकार्याणि यः करोति दशानन ।\nन स सन्तप्यते पश्चान्निश्चितार्थमतिर्नृपः ॥६-१२-३०॥",
        "index": 30,
        "shloka_num": 30
    },
    {
        "text": "अनुपायेन कर्माणि विपरीतानि यानि च ।\nक्रियमाणानि दुष्यन्ति हवींष्यप्रयतेष्विव ॥६-१२-३१॥",
        "index": 31,
        "shloka_num": 31
    },
    {
        "text": "यः पश्चात् पूर्वकार्याणि कर्माण्यभिचिकीर्षति ।\nपूर्वं चापरकार्याणि स न वेद नयानयौ ॥६-१२-३२॥",
        "index": 32,
        "shloka_num": 32
    },
    {
        "text": "चपलस्य तु कृत्येषु प्रसमीक्ष्याधिकं बलम् ।\nछिद्रमन्ये प्रपद्यन्ते क्रौञ्चस्य खमिव द्विजाः ॥६-१२-३३॥",
        "index": 33,
        "shloka_num": 33
    },
    {
        "text": "त्वयेदं महदारब्धं कार्यमप्रतिचिन्तितम् ।\nदिष्ट्या त्वां नावधीद् रामो विषमिश्रमिवामिषम् ॥६-१२-३४॥",
        "index": 34,
        "shloka_num": 34
    },
    {
        "text": "तस्मात् त्वया समारब्धं कर्म ह्यप्रतिमं परैः ।\nअहं समीकरिष्यामि हत्वा शत्रूंस्तवानघ ॥६-१२-३५॥",
        "index": 35,
        "shloka_num": 35
    },
    {
        "text": "अहमुत्सादयिष्यामि शत्रूंस्तव निशाचर ।\nयदि शक्रविवस्वन्तौ यदि पावकमारुतौ ।\nतावहं योधयिष्यामि कुबेरवरुणावपि ॥६-१२-३६॥",
        "index": 36,
        "shloka_num": 36
    },
    {
        "text": "गिरिमात्रशरीरस्य महापरिघयोधिनः ।\nनर्दतस्तीक्ष्णदंष्ट्रस्य बिभीयाद् वै पुरन्दरः ॥६-१२-३७॥",
        "index": 37,
        "shloka_num": 37
    },
    {
        "text": "पुनर्मां स द्वितीयेन शरेण निहनिष्यति ।\nततोऽहं तस्य पास्यामि रुधिरं काममाश्वस ॥६-१२-३८॥",
        "index": 38,
        "shloka_num": 38
    },
    {
        "text": "वधेन वै दाशरथेः सुखावहं जयं तवाहर्तुमहं यतिष्ये ।\nहत्वा च रामं सह लक्ष्मणेन खादामि सर्वान् हरियूथमुख्यान् ॥६-१२-३९॥",
        "index": 39,
        "shloka_num": 39
    },
    {
        "text": "रमस्व कामं पिब चाग्र्यवारुणीं कुरुष्व कार्याणि हितानि विज्वरः ।\nमया तु रामे गमिते यमक्षयं चिराय सीता वशगा भविष्यति ॥६-१२-४०॥",
        "index": 40,
        "shloka_num": 40
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णमतिः नाम द्वादशः सर्गः ॥६-१२॥",
        "index": 41,
        "shloka_num": null
    }
]
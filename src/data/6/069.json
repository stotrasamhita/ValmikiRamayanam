[
    {
        "text": "अथ श्रीमद्वाल्मीकीयरामायणे युद्धकाण्डे नरान्तकवधः नाम एकोनसप्ततितमः सर्गः ॥६-६९॥",
        "index": 0,
        "shloka_num": null
    },
    {
        "text": "एवं विलपमानस्य रावणस्य दुरात्मनः ।\nश्रुत्वा शोकाभिभूतस्य त्रिशिरा वाक्यमब्रवीत् ॥६-६९-१॥",
        "index": 1,
        "shloka_num": 1
    },
    {
        "text": "एवमेव महावीर्यो हतो नस्तातमध्यमः ।\nन तु सत्पुरुषा राजन् विलपन्ति यथा भवान् ॥६-६९-२॥",
        "index": 2,
        "shloka_num": 2
    },
    {
        "text": "नूनं त्रिभुवनस्यापि पर्याप्तस्त्वमसि प्रभो ।\nस कस्मात् प्राकृत इव शोचस्यात्मानमीदृशम् ॥६-६९-३॥",
        "index": 3,
        "shloka_num": 3
    },
    {
        "text": "ब्रह्मदत्तास्ति ते शक्तिः कवचं सायको धनुः ।\nसहस्रखरसंयुक्तो रथो मेघसमस्वनः ॥६-६९-४॥",
        "index": 4,
        "shloka_num": 4
    },
    {
        "text": "त्वयासकृद्धि शस्त्रेण विशस्ता देवदानवाः ।\nस सर्वायुधसम्पन्नो राघवं शास्तुमर्हसि ॥६-६९-५॥",
        "index": 5,
        "shloka_num": 5
    },
    {
        "text": "कामं तिष्ठ महाराज निर्गमिष्याम्यहं रणे ।\nउद्धरिष्यामि ते शत्रून् गरुडः पन्नगानिव ॥६-६९-६॥",
        "index": 6,
        "shloka_num": 6
    },
    {
        "text": "शम्बरो देवराजेन नरको विष्णुना यथा ।\nतथाद्य शयिता रामो मया युधि निपातितः ॥६-६९-७॥",
        "index": 7,
        "shloka_num": 7
    },
    {
        "text": "श्रुत्वा त्रिशिरसो वाक्यं रावणो राक्षसाधिपः ।\nपुनर्जातमिवात्मानं मन्यते कालचोदितः ॥६-६९-८॥",
        "index": 8,
        "shloka_num": 8
    },
    {
        "text": "श्रुत्वा त्रिशिरसो वाक्यं देवान्तकनरान्तकौ ।\nअतिकायश्च तेजस्वी बभूवुर्युद्धहर्षिताः ॥६-६९-९॥",
        "index": 9,
        "shloka_num": 9
    },
    {
        "text": "ततोऽहमहमित्येवं गर्जन्तो नैर्ऋतर्षभाः ।\nरावणस्य सुता वीराः शक्रतुल्यपराक्रमाः ॥६-६९-१०॥",
        "index": 10,
        "shloka_num": 10
    },
    {
        "text": "अन्तरिक्षगताः सर्वे सर्वे मायाविशारदाः ।\nसर्वे त्रिदशदर्पघ्नाः सर्वे समरदुर्मदाः ॥६-६९-११॥",
        "index": 11,
        "shloka_num": 11
    },
    {
        "text": "सर्वे सुबलसम्पन्नाः सर्वे विस्तीर्णकीर्तयः ।\nसर्वे समरमासाद्य न श्रूयन्ते स्म निर्जिताः ॥६-६९-१२॥",
        "index": 12,
        "shloka_num": 12
    },
    {
        "text": "देवैरपि सगन्धर्वैः सकिन्नरमहोरगैः ।\nसर्वेऽस्त्रविदुषो वीराः सर्वे युद्धविशारदाः ।\nसर्वे प्रवरविज्ञानाः सर्वे लब्धवरास्तथा ॥६-६९-१३॥",
        "index": 13,
        "shloka_num": 13
    },
    {
        "text": "स तैस्तथा भास्करतुल्यवर्चसैः सुतैर्वृतः शत्रुबलश्रियार्दनैः ।\nरराज राजा मघवान् यथामरैर्वृतो महादानवदर्पनाशनैः ॥६-६९-१४॥",
        "index": 14,
        "shloka_num": 14
    },
    {
        "text": "स पुत्रान् सम्परिष्वज्य भूषयित्वा च भूषणैः ।\nआशीर्भिश्च प्रशस्ताभिः प्रेषयामास वै रणे ॥६-६९-१५॥",
        "index": 15,
        "shloka_num": 15
    },
    {
        "text": "युद्धोन्मत्तं च मत्तं च भ्रातरौ चापि रावणः ।\nरक्षणार्थं कुमाराणां प्रेषयामास संयुगे ॥६-६९-१६॥",
        "index": 16,
        "shloka_num": 16
    },
    {
        "text": "तेऽभिवाद्य महात्मानं रावणं लोकरावणम् ।\nकृत्वा प्रदक्षिणं चैव महाकायाः प्रतस्थिरे ॥६-६९-१७॥",
        "index": 17,
        "shloka_num": 17
    },
    {
        "text": "सर्वौषधीभिर्गन्धैश्च समालभ्य महाबलाः ।\nनिर्जग्मुर्नैर्ऋतश्रेष्ठाः षडेते युद्धकाङ्क्षिणः ॥६-६९-१८॥",
        "index": 18,
        "shloka_num": 18
    },
    {
        "text": "त्रिशिराश्चातिकायश्च देवान्तकनरान्तकौ ।\nमहोदरमहापार्श्वौ निर्जग्मुः कालचोदिताः ॥६-६९-१९॥",
        "index": 19,
        "shloka_num": 19
    },
    {
        "text": "ततः सुदर्शनं नागं नीलजीमूतसन्निभम् ।\nऐरावतकुले जातमारुरोह महोदरः ॥६-६९-२०॥",
        "index": 20,
        "shloka_num": 20
    },
    {
        "text": "सर्वायुधसमायुक्तस्तूणीभिश्चाप्यलङ्कृतः ।\nरराज गजमास्थाय सवितेवास्तमूर्धनि ॥६-६९-२१॥",
        "index": 21,
        "shloka_num": 21
    },
    {
        "text": "हयोत्तमसमायुक्तं सर्वायुधसमाकुलम् ।\nआरुरोह रथश्रेष्ठं त्रिशिरा रावणात्मजः ॥६-६९-२२॥",
        "index": 22,
        "shloka_num": 22
    },
    {
        "text": "त्रिशिरा रथमास्थाय विरराज धनुर्धरः ।\nसविद्युदुल्कः सज्वालः सेन्द्रचाप इवाम्बुदः ॥६-६९-२३॥",
        "index": 23,
        "shloka_num": 23
    },
    {
        "text": "त्रिभिः किरीटैस्त्रिशिराः शुशुभे स रथोत्तमे ।\nहिमवानिव शैलेन्द्रस्त्रिभिः काञ्चनपर्वतैः ॥६-६९-२४॥",
        "index": 24,
        "shloka_num": 24
    },
    {
        "text": "अतिकायोऽतितेजस्वी राक्षसेन्द्रसुतस्तदा ।\nआरुरोह रथश्रेष्ठं श्रेष्ठः सर्वधनुष्मताम् ॥६-६९-२५॥",
        "index": 25,
        "shloka_num": 25
    },
    {
        "text": "सुचक्राक्षं सुसंयुक्तं स्वनुकर्षं सुकूबरम् ।\nतूणीबाणासनैर्दीप्तं प्रासासिपरिघाकुलम् ॥६-६९-२६॥",
        "index": 26,
        "shloka_num": 26
    },
    {
        "text": "स काञ्चनविचित्रेण किरीटेन विराजता ।\nभूषणैश्च बभौ मेरुः प्रभाभिरिव भासयन् ॥६-६९-२७॥",
        "index": 27,
        "shloka_num": 27
    },
    {
        "text": "स रराज रथे तस्मिन् राजसूनुर्महाबलः ।\nवृतो नैर्ऋतशार्दूलैर्वज्रपाणिरिवामरैः ॥६-६९-२८॥",
        "index": 28,
        "shloka_num": 28
    },
    {
        "text": "हयमुच्चैःश्रवःप्रख्यं श्वेतं कनकभूषणम् ।\nमनोजवं महाकायमारुरोह नरान्तकः ॥६-६९-२९॥",
        "index": 29,
        "shloka_num": 29
    },
    {
        "text": "गृहीत्वा प्रासमुल्काभं विरराज नरान्तकः ।\nशक्तिमादाय तेजस्वी गुहः शिखिगतो यथा ॥६-६९-३०॥",
        "index": 30,
        "shloka_num": 30
    },
    {
        "text": "देवान्तकः समादाय परिघं हेमभूषणम् ।\nपरिगृह्य गिरिं दोर्भ्यां वपुर्विष्णोर्विडम्बयन् ॥६-६९-३१॥",
        "index": 31,
        "shloka_num": 31
    },
    {
        "text": "महापार्श्वो महातेजा गदामादाय वीर्यवान् ।\nविरराज गदापाणिः कुबेर इव संयुगे ॥६-६९-३२॥",
        "index": 32,
        "shloka_num": 32
    },
    {
        "text": "ते प्रतस्थुर्महात्मानोऽमरावत्याः सुरा इव ।\nतान् गजैश्च तुरङ्गैश्च रथैश्चाम्बुदनिःस्वनैः ॥६-६९-३३॥",
        "index": 33,
        "shloka_num": 33
    },
    {
        "text": "अनूत्पेतुर्महात्मानो राक्षसाः प्रवरायुधाः ।\nते विरेजुर्महात्मानः कुमाराः सूर्यवर्चसः ॥६-६९-३४॥",
        "index": 34,
        "shloka_num": 34
    },
    {
        "text": "किरीटिनः श्रिया जुष्टा ग्रहा दीप्ता इवाम्बरे ।\nप्रगृहीता बभौ तेषां शस्त्राणामवलिः सिता ॥६-६९-३५॥",
        "index": 35,
        "shloka_num": 35
    },
    {
        "text": "शरदभ्रप्रतीकाशा हंसावलिरिवाम्बरे ।\nमरणं वापि निश्चित्य शत्रूणां वा पराजयम् ॥६-६९-३६॥",
        "index": 36,
        "shloka_num": 36
    },
    {
        "text": "इति कृत्वा मतिं वीराः सञ्जग्मुः संयुगार्थिनः ।\nजगर्जुश्च प्रणेदुश्च चिक्षिपुश्चापि सायकान् ॥६-६९-३७॥",
        "index": 37,
        "shloka_num": 37
    },
    {
        "text": "जगृहुश्च महात्मानो निर्यान्तो युद्धदुर्मदाः ।\nक्ष्वेडितास्फोटितानां वै सञ्चचालेव मेदिनी ॥६-६९-३८॥",
        "index": 38,
        "shloka_num": 38
    },
    {
        "text": "रक्षसां सिंहनादैश्च संस्फोटितमिवाम्बरम् ।\nतेऽभिनिष्क्रम्य मुदिता राक्षसेन्द्रा महाबलाः ॥६-६९-३९॥",
        "index": 39,
        "shloka_num": 39
    },
    {
        "text": "ददृशुर्वानरानीकं समुद्यतशिलानगम् ।\nहरयोऽपि महात्मानो ददृशू राक्षसं बलम् ॥६-६९-४०॥",
        "index": 40,
        "shloka_num": 40
    },
    {
        "text": "हस्त्यश्वरथसम्बाधं किङ्किणीशतनादितम् ।\nनीलजीमूतसङ्काशं समुद्यतमहायुधम् ॥६-६९-४१॥",
        "index": 41,
        "shloka_num": 41
    },
    {
        "text": "दीप्तानलरविप्रख्यैर्नैर्ऋतैः सर्वतो वृतम् ।\nतद् दृष्ट्वा बलमायातं लब्धलक्षाः प्लवङ्गमाः ॥६-६९-४२॥",
        "index": 42,
        "shloka_num": 42
    },
    {
        "text": "समुद्यतमहाशैलाः सम्प्रणेदुर्मुहुर्मुहुः ।\nअमृष्यमाणा रक्षांसि प्रतिनर्दन्त वानराः ॥६-६९-४३॥",
        "index": 43,
        "shloka_num": 43
    },
    {
        "text": "ततः समुत्कृष्टरवं निशम्य रक्षोगणा वानरयूथपानाम् ।\nअमृष्यमाणाः परहर्षमुग्रं महाबला भीमतरं प्रणेदुः ॥६-६९-४४॥",
        "index": 44,
        "shloka_num": 44
    },
    {
        "text": "ते राक्षसबलं घोरं प्रविश्य हरियूथपाः ।\nविचेरुरुद्यतैः शैलैर्नगाः शिखरिणो यथा ॥६-६९-४५॥",
        "index": 45,
        "shloka_num": 45
    },
    {
        "text": "केचिदाकाशमाविश्य केचिदुर्व्यां प्लवङ्गमाः ।\nरक्षःसैन्येषु सङ्क्रुद्धाः केचिद् द्रुमशिलायुधाः ॥६-६९-४६॥",
        "index": 46,
        "shloka_num": 46
    },
    {
        "text": "द्रुमांश्च विपुलस्कन्धान् गृह्य वानरपुङ्गवाः ।\nतद् युद्धमभवद् घोरं रक्षोवानरसङ्कुलम् ॥६-६९-४७॥",
        "index": 47,
        "shloka_num": 47
    },
    {
        "text": "ते पादपशिलाशैलैश्चक्रुर्वृष्टिमनूपमाम् ।\nबाणौघैर्वार्यमाणाश्च हरयो भीमविक्रमाः ॥६-६९-४८॥",
        "index": 48,
        "shloka_num": 48
    },
    {
        "text": "सिंहनादान् विनेदुश्च रणे राक्षसवानराः ।\nशिलाभिश्चूर्णयामासुर्यातुधानान् प्लवङ्गमाः ॥६-६९-४९॥",
        "index": 49,
        "shloka_num": 49
    },
    {
        "text": "निर्जघ्नुः संयुगे क्रुद्धाः कवचाभरणावृतान् ।\nकेचिद् रथगतान् वीरान् गजवाजिगतानपि ॥६-६९-५०॥",
        "index": 50,
        "shloka_num": 50
    },
    {
        "text": "निर्जघ्नुः सहसाऽऽप्लुत्य यातुधानान् प्लवङ्गमाः ।\nशैलशृङ्गान्विताङ्गास्ते मुष्टिभिर्वान्तलोचनाः ॥६-६९-५१॥",
        "index": 51,
        "shloka_num": 51
    },
    {
        "text": "चेलुः पेतुश्च नेदुश्च तत्र राक्षसपुङ्गवाः ।\nराक्षसाश्च शरैस्तीक्ष्णैर्बिभिदुः कपिकुञ्जरान् ॥६-६९-५२॥",
        "index": 52,
        "shloka_num": 52
    },
    {
        "text": "शूलमुद्गरखड्गैश्च जघ्नुः प्रासैश्च शक्तिभिः ।\nअन्योन्यं पातयामासुः परस्परजयैषिणः ॥६-६९-५३॥",
        "index": 53,
        "shloka_num": 53
    },
    {
        "text": "रिपुशोणितदिग्धाङ्गास्तत्र वानरराक्षसाः ।\nततः शैलैश्च खड्गैश्च विसृष्टैर्हरिराक्षसैः ॥६-६९-५४॥",
        "index": 54,
        "shloka_num": 54
    },
    {
        "text": "मुहूर्तेनावृता भूमिरभवच्छोणितोक्षिता ।\nविकीर्णैः पर्वताकारै रक्षोभिरभिमर्दितैः ।\nआसीद् वसुमती पूर्णा तदा युद्धमदान्वितैः ॥६-६९-५५॥",
        "index": 55,
        "shloka_num": 55
    },
    {
        "text": "आक्षिप्ताः क्षिप्यमाणाश्च भग्नशैलाश्च वानराः ।\nपुनरङ्गैस्तदा चक्रुरासन्ना युद्धमद्भुतम् ॥६-६९-५६॥",
        "index": 56,
        "shloka_num": 56
    },
    {
        "text": "वानरान् वानरैरेव जघ्नुस्ते नैर्ऋतर्षभाः ।\nराक्षसान् राक्षसैरेव जघ्नुस्ते वानरा अपि ॥६-६९-५७॥",
        "index": 57,
        "shloka_num": 57
    },
    {
        "text": "आक्षिप्य च शिलाः शैलाञ्जघ्नुस्ते राक्षसास्तदा ।\nतेषां चाच्छिद्य शस्त्राणि जघ्नू रक्षांसि वानराः ॥६-६९-५८॥",
        "index": 58,
        "shloka_num": 58
    },
    {
        "text": "निर्जघ्नुः शैलशृङ्गैश्च बिभिदुश्च परस्परम् ।\nसिंहनादान् विनेदुश्च रणे राक्षसवानराः ॥६-६९-५९॥",
        "index": 59,
        "shloka_num": 59
    },
    {
        "text": "छिन्नवर्मतनुत्राणा राक्षसा वानरैर्हताः ।\nरुधिरं प्रसृतास्तत्र रससारमिव द्रुमाः ॥६-६९-६०॥",
        "index": 60,
        "shloka_num": 60
    },
    {
        "text": "रथेन च रथं चापि वारणेनापि वारणम् ।\nहयेन च हयं केचिन्निर्जघ्नुर्वानरा रणे ॥६-६९-६१॥",
        "index": 61,
        "shloka_num": 61
    },
    {
        "text": "क्षुरप्रैरर्धचन्द्रैश्च भल्लैश्च निशितैः शरैः ।\nराक्षसा वानरेन्द्राणां बिभिदुः पादपान् शिलाः ॥६-६९-६२॥",
        "index": 62,
        "shloka_num": 62
    },
    {
        "text": "विकीर्णाः पर्वतास्तैश्च द्रुमच्छिन्नैश्च संयुगे ।\nहतैश्च कपिरक्षोभिर्दुर्गमा वसुधाभवत् ॥६-६९-६३॥",
        "index": 63,
        "shloka_num": 63
    },
    {
        "text": "ते वानरा गर्वितहृष्टचेष्टाः सङ्ग्राममासाद्य भयं विमुच्य ।\nयुद्धं स्म सर्वे सह राक्षसैस्ते नानायुधाश्चक्रुरदीनसत्त्वाः ॥६-६९-६४॥",
        "index": 64,
        "shloka_num": 64
    },
    {
        "text": "तस्मिन् प्रवृत्ते तुमुले विमर्दे प्रहृष्यमाणेषु वलीमुखेषु ।\nनिपात्यमानेषु च राक्षसेषु महर्षयो देवगणाश्च नेदुः ॥६-६९-६५॥",
        "index": 65,
        "shloka_num": 65
    },
    {
        "text": "ततो हयं मारुततुल्यवेगमारुह्य शक्तिं निशितां प्रगृह्य ।\nनरान्तको वानरसैन्यमुग्रं महार्णवं मीन इवाविवेश ॥६-६९-६६॥",
        "index": 66,
        "shloka_num": 66
    },
    {
        "text": "स वानरान् सप्त शतानि वीरः प्रासेन दीप्तेन विनिर्बिभेद ।\nएकः क्षणेनेन्द्ररिपुर्महात्मा जघान सैन्यं हरिपुङ्गवानाम् ॥६-६९-६७॥",
        "index": 67,
        "shloka_num": 67
    },
    {
        "text": "ददृशुश्च महात्मानं हयपृष्ठप्रतिष्ठितम् ।\nचरन्तं हरिसैन्येषु विद्याधरमहर्षयः ॥६-६९-६८॥",
        "index": 68,
        "shloka_num": 68
    },
    {
        "text": "स तस्य ददृशे मार्गो मांसशोणितकर्दमः ।\nपतितैः पर्वताकारैर्वानरैरभिसंवृतः ॥६-६९-६९॥",
        "index": 69,
        "shloka_num": 69
    },
    {
        "text": "यावद् विक्रमितुं बुद्धिं चक्रुः प्लवगपुङ्गवाः ।\nतावदेतानतिक्रम्य निर्बिभेद नरान्तकः ॥६-६९-७०॥",
        "index": 70,
        "shloka_num": 70
    },
    {
        "text": "ज्वलन्तं प्रासमुद्यम्य सङ्ग्रामाग्रे नरान्तकः ।\nददाह हरिसैन्यानि वनानीव विभावसुः ॥६-६९-७१॥",
        "index": 71,
        "shloka_num": 71
    },
    {
        "text": "यावदुत्पाटयामासुर्वृक्षान् शैलान् वनौकसः ।\nतावत् प्रासहताः पेतुर्वज्रकृत्ता इवाचलाः ॥६-६९-७२॥",
        "index": 72,
        "shloka_num": 72
    },
    {
        "text": "दिक्षु सर्वासु बलवान् विचचार नरान्तकः ।\nप्रमृद्नन् सर्वतो युद्धे प्रावृट्काले यथानिलः ॥६-६९-७३॥",
        "index": 73,
        "shloka_num": 73
    },
    {
        "text": "न शेकुर्धावितुं वीरा न स्थातुं स्पन्दितुं भयात् ।\nउत्पतन्तं स्थितं यान्तं सर्वान् विव्याध वीर्यवान् ॥६-६९-७४॥",
        "index": 74,
        "shloka_num": 74
    },
    {
        "text": "एकेनान्तककल्पेन प्रासेनादित्यतेजसा ।\nभग्नानि हरिसैन्यानि निपेतुर्धरणीतले ॥६-६९-७५॥",
        "index": 75,
        "shloka_num": 75
    },
    {
        "text": "वज्रनिष्पेषसदृशं प्रासस्याभिनिपातनम् ।\nन शेकुर्वानराः सोढुं ते विनेदुर्महास्वनम् ॥६-६९-७६॥",
        "index": 76,
        "shloka_num": 76
    },
    {
        "text": "पततां हरिवीराणां रूपाणि प्रचकाशिरे ।\nवज्रभिन्नाग्रकूटानां शैलानां पततामिव ॥६-६९-७७॥",
        "index": 77,
        "shloka_num": 77
    },
    {
        "text": "ये तु पूर्वं महात्मानः कुम्भकर्णेन पातिताः ।\nते स्वस्था वानरश्रेष्ठाः सुग्रीवमुपतस्थिरे ॥६-६९-७८॥",
        "index": 78,
        "shloka_num": 78
    },
    {
        "text": "प्रेक्षमाणः स सुग्रीवो ददृशे हरिवाहिनीम् ।\nनरान्तकभयत्रस्तां विद्रवन्तीं यतस्ततः ॥६-६९-७९॥",
        "index": 79,
        "shloka_num": 79
    },
    {
        "text": "विद्रुतां वाहिनीं दृष्ट्वा स ददर्श नरान्तकम् ।\nगृहीतप्रासमायान्तं हयपृष्ठप्रतिष्ठितम् ॥६-६९-८०॥",
        "index": 80,
        "shloka_num": 80
    },
    {
        "text": "दृष्ट्वोवाच महातेजाः सुग्रीवो वानराधिपः ।\nकुमारमङ्गदं वीरं शक्रतुल्यपराक्रमम् ॥६-६९-८१॥",
        "index": 81,
        "shloka_num": 81
    },
    {
        "text": "गच्छैनं राक्षसं वीरं योऽसौ तुरगमास्थितः ।\nक्षोभयन्तं हरिबलं क्षिप्रं प्राणैर्वियोजय ॥६-६९-८२॥",
        "index": 82,
        "shloka_num": 82
    },
    {
        "text": "स भर्तुर्वचनं श्रुत्वा निष्पपाताङ्गदस्तदा ।\nअनीकान्मेघसङ्काशादंशुमानिव वीर्यवान् ॥६-६९-८३॥",
        "index": 83,
        "shloka_num": 83
    },
    {
        "text": "शैलसङ्घातसङ्काशो हरीणामुत्तमोऽङ्गदः ।\nरराजाङ्गदसन्नद्धः सधातुरिव पर्वतः ॥६-६९-८४॥",
        "index": 84,
        "shloka_num": 84
    },
    {
        "text": "निरायुधो महातेजाः केवलं नखदंष्ट्रवान् ।\nनरान्तकमभिक्रम्य वालिपुत्रोऽब्रवीद् वचः ॥६-६९-८५॥",
        "index": 85,
        "shloka_num": 85
    },
    {
        "text": "तिष्ठ किं प्राकृतैरेभिर्हरिभिस्त्वं करिष्यसि ।\nअस्मिन् वज्रसमस्पर्शं प्रासं क्षिप्र ममोरसि ॥६-६९-८६॥",
        "index": 86,
        "shloka_num": 86
    },
    {
        "text": "अङ्गदस्य वचः श्रुत्वा प्रचुक्रोध नरान्तकः ।\nसन्दश्य दशनैरोष्ठं निःश्वस्य च भुजङ्गवत् ।\nअभिगम्याङ्गदं क्रुद्धो वालिपुत्रं नरान्तकः ॥६-६९-८७॥",
        "index": 87,
        "shloka_num": 87
    },
    {
        "text": "स प्रासमाविध्य तदाङ्गदाय समुज्ज्वलन्तं सहसोत्ससर्ज ।\nस वालिपुत्रोरसि वज्रकल्पे बभूव भग्नो न्यपतच्च भूमौ ॥६-६९-८८॥",
        "index": 88,
        "shloka_num": 88
    },
    {
        "text": "तं प्रासमालोक्य तदा विभग्नं सुपर्णकृत्तोरगभोगकल्पम् ।\nतलं समुद्यम्य स वालिपुत्रस्तुरङ्गमस्याभिजघान मूर्ध्नि ॥६-६९-८९॥",
        "index": 89,
        "shloka_num": 89
    },
    {
        "text": "निमग्नपादः स्फुटिताक्षितारो निष्क्रान्तजिह्वोऽचलसन्निकाशः ।\nस तस्य वाजी निपपात भूमौ तलप्रहारेण विकीर्णमूर्धा ॥६-६९-९०॥",
        "index": 90,
        "shloka_num": 90
    },
    {
        "text": "नरान्तकः क्रोधवशं जगाम हतं तुरङ्गं पतितं समीक्ष्य ।\nस मुष्टिमुद्यम्य महाप्रभावो जघान शीर्षे युधि वालिपुत्रम् ॥६-६९-९१॥",
        "index": 91,
        "shloka_num": 91
    },
    {
        "text": "अथाङ्गदो मुष्टिविशीर्णमूर्धा सुस्राव तीव्रं रुधिरं भृशोष्णम् ।\nमुहुर्विजज्वाल मुमोह चापि संज्ञां समासाद्य विसिस्मिये च ॥६-६९-९२॥",
        "index": 92,
        "shloka_num": 92
    },
    {
        "text": "अथाङ्गदो मृत्युसमानवेगं संवर्त्य मुष्टिं गिरिशृङ्गकल्पम् ।\nनिपातयामास तदा महात्मा नरान्तकस्योरसि वालिपुत्रः ॥६-६९-९३॥",
        "index": 93,
        "shloka_num": 93
    },
    {
        "text": "स मुष्टिनिर्भिन्ननिमग्नवक्षा ज्वाला वमन् शोणितदिग्धगात्रः ।\nनरान्तको भूमितले पपात यथाचलो वज्रनिपातभग्नः ॥६-६९-९४॥",
        "index": 94,
        "shloka_num": 94
    },
    {
        "text": "तदान्तरिक्षे त्रिदशोत्तमानां वनौकसां चैव महाप्रणादः ।\nबभूव तस्मिन् निहतेऽग्र्यवीर्ये नरान्तके वालिसुतेन सङ्ख्ये ॥६-६९-९५॥",
        "index": 95,
        "shloka_num": 95
    },
    {
        "text": "अथाङ्गदो राममनःप्रहर्षणं सुदुष्करं तं कृतवान् हि विक्रमम् ।\nविसिस्मिये सोऽप्यथ भीमकर्मा पुनश्च युद्धे स बभूव हर्षितः ॥६-६९-९६॥",
        "index": 96,
        "shloka_num": 96
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे नरान्तकवधः नाम एकोनसप्ततितमः सर्गः ॥६-६९॥",
        "index": 97,
        "shloka_num": null
    }
]
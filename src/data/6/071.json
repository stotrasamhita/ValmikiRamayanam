[
    {
        "text": "अथ श्रीमद्वाल्मीकीयरामायणे युद्धकाण्डे अतिकायवधः नाम एकसप्ततितमः सर्गः ॥६-७१॥",
        "index": 0,
        "shloka_num": null
    },
    {
        "text": "स्वबलं व्यथितं दृष्ट्वा तुमुलं लोमहर्षणम् ।\nभ्रातॄंश्च निहतान् दृष्ट्वा शक्रतुल्यपराक्रमान् ॥६-७१-१॥",
        "index": 1,
        "shloka_num": 1
    },
    {
        "text": "पितृव्यौ चापि संदृश्य समरे संनिपातितौ ।\nयुद्धोन्मत्तं च मत्तं च भ्रातरौ राक्षसोत्तमौ ॥६-७१-२॥",
        "index": 2,
        "shloka_num": 2
    },
    {
        "text": "चुकोप च महातेजा ब्रह्मदत्तवरो युधि ।\nअतिकायोऽद्रिसंकाशो देवदानवदर्पहा ॥६-७१-३॥",
        "index": 3,
        "shloka_num": 3
    },
    {
        "text": "स भास्करसहस्रस्य संघातमिव भास्वरम् ।\nरथमारुह्य शक्रारिरभिदुद्राव वानरान् ॥६-७१-४॥",
        "index": 4,
        "shloka_num": 4
    },
    {
        "text": "स विस्फार्य तदा चापं किरीटी मृष्टकुण्डलः ।\nनाम संश्रावयामास ननाद च महास्वनम् ॥६-७१-५॥",
        "index": 5,
        "shloka_num": 5
    },
    {
        "text": "तेन सिंहप्रणादेन नामविश्रावणेन च ।\nज्याशब्देन च भीमेन त्रासयामास वानरान् ॥६-७१-६॥",
        "index": 6,
        "shloka_num": 6
    },
    {
        "text": "ते दृष्ट्वा देहमाहात्म्यं कुम्भकर्णोऽयमुत्थितः ।\nभयार्ता वानराः सर्वे संश्रयन्ते परस्परम् ॥६-७१-७॥",
        "index": 7,
        "shloka_num": 7
    },
    {
        "text": "ते तस्य रूपमालोक्य यथा विष्णोस्त्रिविक्रमे ।\nभयाद् वानरयोधास्ते विद्रवन्ति ततस्ततः ॥६-७१-८॥",
        "index": 8,
        "shloka_num": 8
    },
    {
        "text": "तेऽतिकायं समासाद्य वानरा मूढचेतसः ।\nशरण्यं शरणं जग्मुर्लक्ष्मणाग्रजमाहवे ॥६-७१-९॥",
        "index": 9,
        "shloka_num": 9
    },
    {
        "text": "ततोऽतिकायं काकुत्स्थो रथस्थं पर्वतोपमम् ।\nददर्श धन्विनं दूराद् गर्जन्तं कालमेघवत् ॥६-७१-१०॥",
        "index": 10,
        "shloka_num": 10
    },
    {
        "text": "स तं दृष्ट्वा महाकायं राघवस्तु सुविस्मितः ।\nवानरान् सान्त्वयित्वा च विभीषणमुवाच ह ॥६-७१-११॥",
        "index": 11,
        "shloka_num": 11
    },
    {
        "text": "कोऽसौ पर्वतसंकाशो धनुष्मान् हरिलोचनः ।\nयुक्ते हयसहस्रेण विशाले स्यन्दने स्थितः ॥६-७१-१२॥",
        "index": 12,
        "shloka_num": 12
    },
    {
        "text": "य एष निशितैः शूलैः सुतीक्ष्णैः प्रासतोमरैः ।\nअर्चिष्मद्भिर्वृतो भाति भूतैरिव महेश्वरः ॥६-७१-१३॥",
        "index": 13,
        "shloka_num": 13
    },
    {
        "text": "कालजिह्वाप्रकाशाभिर्य एषोऽभिविराजते ।\nआवृतो रथशक्तीभिर्विद्युद्भिरिव तोयदः ॥६-७१-१४॥",
        "index": 14,
        "shloka_num": 14
    },
    {
        "text": "धनूंषि चास्य सज्जानि हेमपृष्ठानि सर्वशः ।\nशोभयन्ति रथश्रेष्ठं शक्रचापमिवाम्बरम् ॥६-७१-१५॥",
        "index": 15,
        "shloka_num": 15
    },
    {
        "text": "य एष रक्षःशार्दूलो रणभूमिं विराजयन् ।\nअभ्येति रथिनां श्रेष्ठो रथेनादित्यवर्चसा ॥६-७१-१६॥",
        "index": 16,
        "shloka_num": 16
    },
    {
        "text": "ध्वजशृङ्गप्रतिष्ठेन राहुणाभिविराजते ।\nसूर्यरश्मिप्रभैर्बाणैर्दिशो दश विराजयन् ॥६-७१-१७॥",
        "index": 17,
        "shloka_num": 17
    },
    {
        "text": "त्रिनतं मेघनिर्ह्रादं हेमपृष्ठमलंकृतम् ।\nशतक्रतुधनुःप्रख्यं धनुश्चास्य विराजते ॥६-७१-१८॥",
        "index": 18,
        "shloka_num": 18
    },
    {
        "text": "सध्वजः सपताकश्च सानुकर्षो महारथः ।\nचतुःसादिसमायुक्तो मेघस्तनितनिःस्वनः ॥६-७१-१९॥",
        "index": 19,
        "shloka_num": 19
    },
    {
        "text": "विंशतिर्दश चाष्टौ च तूणास्य रथमास्थिताः ।\nकार्मुकाणि च भीमानि ज्याश्च काञ्चनपिङ्गलाः ॥६-७१-२०॥",
        "index": 20,
        "shloka_num": 20
    },
    {
        "text": "द्वौ च खड्गौ च पार्श्वस्थौ प्रदीप्तौ पार्श्वशोभितौ ।\nचतुर्हस्तत्सरुयुतौ व्यक्तहस्तदशायतौ ॥६-७१-२१॥",
        "index": 21,
        "shloka_num": 21
    },
    {
        "text": "रक्तकण्ठगुणो धीरो महापर्वतसंनिभः ।\nकालः कालमहावक्त्रो मेघस्थ इव भास्करः ॥६-७१-२२॥",
        "index": 22,
        "shloka_num": 22
    },
    {
        "text": "काञ्चनाङ्गदनद्धाभ्यां भुजाभ्यामेष शोभते ।\nशृङ्गाभ्यामिव तुङ्गाभ्यां हिमवान् पर्वतोत्तमः ॥६-७१-२३॥",
        "index": 23,
        "shloka_num": 23
    },
    {
        "text": "कुण्डलाभ्यामुभाभ्यां च भाति वक्त्रं सुभीषणम् ।\nपुनर्वस्वन्तरगतं परिपूर्णो निशाकरः ॥६-७१-२४॥",
        "index": 24,
        "shloka_num": 24
    },
    {
        "text": "आचक्ष्व मे महाबाहो त्वमेनं राक्षसोत्तमम् ।\nयं दृष्ट्वा वानराः सर्वे भयार्ता विद्रुता दिशः ॥६-७१-२५॥",
        "index": 25,
        "shloka_num": 25
    },
    {
        "text": "स पृष्टो राजपुत्रेण रामेणामिततेजसा ।\nआचचक्षे महातेजा राघवाय विभीषणः ॥६-७१-२६॥",
        "index": 26,
        "shloka_num": 26
    },
    {
        "text": "दशग्रीवो महातेजा राजा वैश्रवणानुजः ।\nभीमकर्मा महात्मा हि रावणो राक्षसेश्वरः ॥६-७१-२७॥",
        "index": 27,
        "shloka_num": 27
    },
    {
        "text": "तस्यासीद् वीर्यवान् पुत्रो रावणप्रतिमो बले ।\nवृद्धसेवी श्रुतिधरः सर्वास्त्रविदुषां वरः ॥६-७१-२८॥",
        "index": 28,
        "shloka_num": 28
    },
    {
        "text": "अश्वपृष्ठे नागपृष्ठे खड्गे धनुषि कर्षणे ।\nभेदे सान्त्वे च दाने च नये मन्त्रे च सम्मतः ॥६-७१-२९॥",
        "index": 29,
        "shloka_num": 29
    },
    {
        "text": "यस्य बाहुं समाश्रित्य लङ्का भवति निर्भया ।\nतनयं धान्यमालिन्या अतिकायमिमं विदुः ॥६-७१-३०॥",
        "index": 30,
        "shloka_num": 30
    },
    {
        "text": "एतेनाराधितो ब्रह्मा तपसा भावितात्मना ।\nअस्त्राणि चाप्यवाप्तानि रिपवश्च पराजिताः ॥६-७१-३१॥",
        "index": 31,
        "shloka_num": 31
    },
    {
        "text": "सुरासुरैरवध्यत्वं दत्तमस्मै स्वयंभुवा ।\nएतच्च कवचं दिव्यं रथश्च रविभास्वरः ॥६-७१-३२॥",
        "index": 32,
        "shloka_num": 32
    },
    {
        "text": "एतेन शतशो देवा दानवाश्च पराजिताः ।\nरक्षितानि च रक्षांसि यक्षाश्चापि निषूदिताः ॥६-७१-३३॥",
        "index": 33,
        "shloka_num": 33
    },
    {
        "text": "वज्रं विष्टम्भितं येन बाणैरिन्द्रस्य धीमता ।\nपाशः सलिलराजस्य युद्धे प्रतिहतस्तथा ॥६-७१-३४॥",
        "index": 34,
        "shloka_num": 34
    },
    {
        "text": "एषोऽतिकायो बलवान् राक्षसानामथर्षभः ।\nस रावणसुतो धीमान् देवदानवदर्पहा ॥६-७१-३५॥",
        "index": 35,
        "shloka_num": 35
    },
    {
        "text": "तदस्मिन् क्रियतां यत्नः क्षिप्रं पुरुषपुङ्गव ।\nपुरा वानरसैन्यानि क्षयं नयति सायकैः ॥६-७१-३६॥",
        "index": 36,
        "shloka_num": 36
    },
    {
        "text": "ततोऽतिकायो बलवान् प्रविश्य हरिवाहिनीम् ।\nविस्फारयामास धनुर्ननाद च पुनः पुनः ॥६-७१-३७॥",
        "index": 37,
        "shloka_num": 37
    },
    {
        "text": "तं भीमवपुषं दृष्ट्वा रथस्थं रथिनां वरम् ।\nअभिपेतुर्महात्मानः प्रधाना ये वनौकसः ॥६-७१-३८॥",
        "index": 38,
        "shloka_num": 38
    },
    {
        "text": "कुमुदो द्विविदो मैन्दो नीलः शरभ एव च ।\nपादपैर्गिरिशृङ्गैश्च युगपत् समभिद्रवन् ॥६-७१-३९॥",
        "index": 39,
        "shloka_num": 39
    },
    {
        "text": "तेषां वृक्षांश्च शैलांश्च शरैः कनकभूषणैः ।\nअतिकायो महातेजाश्चिच्छेदास्त्रविदां वरः ॥६-७१-४०॥",
        "index": 40,
        "shloka_num": 40
    },
    {
        "text": "तांश्चैव सर्वान् स हरीन् शरैः सर्वायसैर्बली ।\nविव्याधाभिमुखान् संख्ये भीमकायो निशाचरः ॥६-७१-४१॥",
        "index": 41,
        "shloka_num": 41
    },
    {
        "text": "तेऽर्दिता बाणवर्षेण भिन्नगात्राः पराजिताः ।\nन शेकुरतिकायस्य प्रतिकर्तुं महाहवे ॥६-७१-४२॥",
        "index": 42,
        "shloka_num": 42
    },
    {
        "text": "तत् सैन्यं हरिवीराणां त्रासयामास राक्षसः ।\nमृगयूथमिव क्रुद्धो हरिर्यौवनदर्पितः ॥६-७१-४३॥",
        "index": 43,
        "shloka_num": 43
    },
    {
        "text": "स राक्षसेन्द्रो हरियूथमध्ये नायुध्यमानं निजघान कंचित् ।\nउत्पत्य रामं स धनुःकलापी सगर्वितं वाक्यमिदं बभाषे ॥६-७१-४४॥",
        "index": 44,
        "shloka_num": 44
    },
    {
        "text": "रथे स्थितोऽहं शरचापपाणिर्न प्राकृतं कंचन योधयामि ।\nयस्यास्ति शक्तिर्व्यवसाययुक्तो ददातु मे शीघ्रमिहाद्य युद्धम् ॥६-७१-४५॥",
        "index": 45,
        "shloka_num": 45
    },
    {
        "text": "तत् तस्य वाक्यं ब्रुवतो निशम्य चुकोप सौमित्रिरमित्रहन्ता ।\nअमृष्यमाणश्च समुत्पपात जग्राह चापं च ततः स्मयित्वा ॥६-७१-४६॥",
        "index": 46,
        "shloka_num": 46
    },
    {
        "text": "क्रुद्धः सौमित्रिरुत्पत्य तूणादाक्षिप्य सायकम् ।\nपुरस्तादतिकायस्य विचकर्ष महद्धनुः ॥६-७१-४७॥",
        "index": 47,
        "shloka_num": 47
    },
    {
        "text": "पूरयन् स महीं सर्वामाकाशं सागरं दिशः ।\nज्याशब्दो लक्ष्मणस्योग्रस्त्रासयन् रजनीचरान् ॥६-७१-४८॥",
        "index": 48,
        "shloka_num": 48
    },
    {
        "text": "सौमित्रेश्चापनिर्घोषं श्रुत्वा प्रतिभयं तदा ।\nविसिस्मिये महातेजा राक्षसेन्द्रात्मजो बली ॥६-७१-४९॥",
        "index": 49,
        "shloka_num": 49
    },
    {
        "text": "तदातिकायः कुपितो दृष्ट्वा लक्ष्मणमुत्थितम् ।\nआदाय निशितं बाणमिदं वचनमब्रवीत् ॥६-७१-५०॥",
        "index": 50,
        "shloka_num": 50
    },
    {
        "text": "बालस्त्वमसि सौमित्रे विक्रमेष्वविचक्षणः ।\nगच्छ किं कालसंकाशं मां योधयितुमिच्छसि ॥६-७१-५१॥",
        "index": 51,
        "shloka_num": 51
    },
    {
        "text": "नहि मद्बाहुसृष्टानां बाणानां हिमवानपि ।\nसोढुमुत्सहते वेगमन्तरिक्षमथो मही ॥६-७१-५२॥",
        "index": 52,
        "shloka_num": 52
    },
    {
        "text": "सुखप्रसुप्तं कालाग्निं विबोधयितुमिच्छसि ।\nन्यस्य चापं निवर्तस्व प्राणान्न जहि मद्गतः ॥६-७१-५३॥",
        "index": 53,
        "shloka_num": 53
    },
    {
        "text": "अथवा त्वं प्रतिस्तब्धो न निवर्तितुमिच्छसि ।\nतिष्ठ प्राणान् परित्यज्य गमिष्यसि यमक्षयम् ॥६-७१-५४॥",
        "index": 54,
        "shloka_num": 54
    },
    {
        "text": "पश्य मे निशितान् बाणान् रिपुदर्पनिषूदनान् ।\nईश्वरायुधसंकाशांस्तप्तकाञ्चनभूषणान् ॥६-७१-५५॥",
        "index": 55,
        "shloka_num": 55
    },
    {
        "text": "एष ते सर्पसंकाशो बाणः पास्यति शोणितम् ।\nमृगराज इव क्रुद्धो नागराजस्य शोणितम् ।\nइत्येवमुक्त्वा संक्रुद्धः शरं धनुषि संदधे ॥६-७१-५६॥",
        "index": 56,
        "shloka_num": 56
    },
    {
        "text": "श्रुत्वातिकायस्य वचः सरोषं सगर्वितं संयति राजपुत्रः ।\nस संचुकोपातिबलो मनस्वी उवाच वाक्यं च ततो महार्थम् ॥६-७१-५७॥",
        "index": 57,
        "shloka_num": 57
    },
    {
        "text": "न वाक्यमात्रेण भवान् प्रधानो न कत्थनात् सत्पुरुषा भवन्ति ।\nमयि स्थिते धन्विनि बाणपाणौ निदर्शयस्वात्मबलं दुरात्मन् ॥६-७१-५८॥",
        "index": 58,
        "shloka_num": 58
    },
    {
        "text": "कर्मणा सूचयात्मानं न विकत्थितुमर्हसि ।\nपौरुषेण तु यो युक्तः स तु शूर इति स्मृतः ॥६-७१-५९॥",
        "index": 59,
        "shloka_num": 59
    },
    {
        "text": "सर्वायुधसमायुक्तो धन्वी त्वं रथमास्थितः ।\nशरैर्वा यदि वाप्यस्त्रैर्दर्शयस्व पराक्रमम् ॥६-७१-६०॥",
        "index": 60,
        "shloka_num": 60
    },
    {
        "text": "ततः शिरस्ते निशितैः पातयिष्याम्यहं शरैः ।\nमारुतः कालसम्पक्वं वृन्तात् तालफलं यथा ॥६-७१-६१॥",
        "index": 61,
        "shloka_num": 61
    },
    {
        "text": "अद्य ते मामका बाणास्तप्तकाञ्चनभूषणाः ।\nपास्यन्ति रुधिरं गात्राद् बाणशल्यान्तरोत्थितम् ॥६-७१-६२॥",
        "index": 62,
        "shloka_num": 62
    },
    {
        "text": "बालोऽयमिति विज्ञाय न चावज्ञातुमर्हसि ।\nबालो वा यदि वा वृद्धो मृत्युं जानीहि संयुगे ॥६-७१-६३॥",
        "index": 63,
        "shloka_num": 63
    },
    {
        "text": "बालेन विष्णुना लोकास्त्रयः क्रान्तास्त्रिविक्रमैः ।\nलक्ष्मणस्य वचः श्रुत्वा हेतुमत् परमार्थवत् ।\nअतिकायः प्रचुक्रोध बाणं चोत्तममाददे ॥६-७१-६४॥",
        "index": 64,
        "shloka_num": 64
    },
    {
        "text": "ततो विद्याधरा भूता देवा दैत्या महर्षयः ।\nगुह्यकाश्च महात्मानस्तद् युद्धं द्रष्टुमागमन् ॥६-७१-६५॥",
        "index": 65,
        "shloka_num": 65
    },
    {
        "text": "ततोऽतिकायः कुपितश्चापमारोप्य सायकम् ।\nलक्ष्मणाय प्रचिक्षेप संक्षिपन्निव चाम्बरम् ॥६-७१-६६॥",
        "index": 66,
        "shloka_num": 66
    },
    {
        "text": "तमापतन्तं निशितं शरमाशीविषोपमम् ।\nअर्धचन्द्रेण चिच्छेद लक्ष्मणः परवीरहा ॥६-७१-६७॥",
        "index": 67,
        "shloka_num": 67
    },
    {
        "text": "तं निकृत्तं शरं दृष्ट्वा कृत्तभोगमिवोरगम् ।\nअतिकायो भृशं क्रुद्धः पञ्च बाणान् समादधे ॥६-७१-६८॥",
        "index": 68,
        "shloka_num": 68
    },
    {
        "text": "तान् शरान् सम्प्रचिक्षेप लक्ष्मणाय निशाचरः ।\nतानप्राप्तान् शितैर्बाणैश्चिच्छेद भरतानुजः ॥६-७१-६९॥",
        "index": 69,
        "shloka_num": 69
    },
    {
        "text": "स तान् छित्त्वा शितैर्बाणैर्लक्ष्मणः परवीरहा ।\nआददे निशितं बाणं ज्वलन्तमिव तेजसा ॥६-७१-७०॥",
        "index": 70,
        "shloka_num": 70
    },
    {
        "text": "तमादाय धनुःश्रेष्ठे योजयामास लक्ष्मणः ।\nविचकर्ष च वेगेन विससर्ज च सायकम् ॥६-७१-७१॥",
        "index": 71,
        "shloka_num": 71
    },
    {
        "text": "पूर्णायतविसृष्टेन शरेण नतपर्वणा ।\nललाटे राक्षसश्रेष्ठमाजघान स वीर्यवान् ॥६-७१-७२॥",
        "index": 72,
        "shloka_num": 72
    },
    {
        "text": "स ललाटे शरो मग्नस्तस्य भीमस्य रक्षसः ।\nददृशे शोणितेनाक्तः पन्नगेन्द्र इवाचले ॥६-७१-७३॥",
        "index": 73,
        "shloka_num": 73
    },
    {
        "text": "राक्षसः प्रचकम्पेऽथ लक्ष्मणेषु प्रपीडितः ।\nरुद्रबाणहतं घोरं यथा त्रिपुरगोपुरम् ॥६-७१-७४॥",
        "index": 74,
        "shloka_num": 74
    },
    {
        "text": "चिन्तयामास चाश्वास्य विमृश्य च महाबलः ।\nसाधु बाणनिपातेन श्लाघनीयोऽसि मे रिपुः ॥६-७१-७५॥",
        "index": 75,
        "shloka_num": 75
    },
    {
        "text": "विधायैवं विदार्यास्यं नियम्य च महाभुजौ ।\nस रथोपस्थमास्थाय रथेन प्रचचार ह ॥६-७१-७६॥",
        "index": 76,
        "shloka_num": 76
    },
    {
        "text": "एवं त्रीन् पञ्च सप्तेति सायकान् राक्षसर्षभः ।\nआददे संदधे चापि विचकर्षोत्ससर्ज च ॥६-७१-७७॥",
        "index": 77,
        "shloka_num": 77
    },
    {
        "text": "ते बाणाः कालसंकाशा राक्षसेन्द्रधनुश्च्युताः ।\nहेमपुङ्खा रविप्रख्याश्चक्रुर्दीप्तमिवाम्बरम् ॥६-७१-७८॥",
        "index": 78,
        "shloka_num": 78
    },
    {
        "text": "ततस्तान् राक्षसोत्सृष्टान् शरौघान् राघवानुजः ।\nअसम्भ्रान्तः प्रचिच्छेद निशितैर्बहुभिः शरैः ॥६-७१-७९॥",
        "index": 79,
        "shloka_num": 79
    },
    {
        "text": "तान् शरान् युधि सम्प्रेक्ष्य निकृत्तान् रावणात्मजः ।\nचुकोप त्रिदशेन्द्रारिर्जग्राह निशितं शरम् ॥६-७१-८०॥",
        "index": 80,
        "shloka_num": 80
    },
    {
        "text": "स संधाय महातेजास्तं बाणं सहसोत्सृजत् ।\nतेन सौमित्रिमायान्तमाजघान स्तनान्तरे ॥६-७१-८१॥",
        "index": 81,
        "shloka_num": 81
    },
    {
        "text": "अतिकायेन सौमित्रिस्ताडितो युधि वक्षसि ।\nसुस्राव रुधिरं तीव्रं मदं मत्त इव द्विपः ॥६-७१-८२॥",
        "index": 82,
        "shloka_num": 82
    },
    {
        "text": "स चकार तदात्मानं विशल्यं सहसा विभुः ।\nजग्राह च शरं तीक्ष्णमस्त्रेणापि समाददे ॥६-७१-८३॥",
        "index": 83,
        "shloka_num": 83
    },
    {
        "text": "आग्नेयेन तदास्त्रेण योजयामास सायकम् ।\nस जज्वाल तदा बाणो धनुष्यस्य महात्मनः ॥६-७१-८४॥",
        "index": 84,
        "shloka_num": 84
    },
    {
        "text": "अतिकायोऽतितेजस्वी रौद्रमस्त्रं समाददे ।\nतेन बाणं भुजङ्गाभं हेमपुङ्खमयोजयत् ॥६-७१-८५॥",
        "index": 85,
        "shloka_num": 85
    },
    {
        "text": "तदस्त्रं ज्वलितं घोरं लक्ष्मणः शरमाहितम् ।\nअतिकायाय चिक्षेप कालदण्डमिवान्तकः ॥६-७१-८६॥",
        "index": 86,
        "shloka_num": 86
    },
    {
        "text": "आग्नेयास्त्राभिसंयुक्तं दृष्ट्वा बाणं निशाचरः ।\nउत्ससर्ज तदा बाणं रौद्रं सूर्यास्त्रयोजितम् ॥६-७१-८७॥",
        "index": 87,
        "shloka_num": 87
    },
    {
        "text": "तावुभावम्बरे बाणावन्योन्यमभिजघ्नतुः ।\nतेजसा सम्प्रदीप्ताग्रौ क्रुद्धाविव भुजङ्गमौ ॥६-७१-८८॥",
        "index": 88,
        "shloka_num": 88
    },
    {
        "text": "तावन्योन्यं विनिर्दह्य पेततुः पृथिवीतले ॥६-७१-८९॥",
        "index": 89,
        "shloka_num": 89
    },
    {
        "text": "निरर्चिषौ भस्मकृतौ न भ्राजेते शरोत्तमौ ।\nतावुभौ दीप्यमानौ स्म न भ्राजेते महीतले ॥६-७१-९०॥",
        "index": 90,
        "shloka_num": 90
    },
    {
        "text": "ततोऽतिकायः संक्रुद्धस्त्वाष्ट्रमैषीकमुत्सृजत् ।\nततश्चिच्छेद सौमित्रिरस्त्रमैन्द्रेण वीर्यवान् ॥६-७१-९१॥",
        "index": 91,
        "shloka_num": 91
    },
    {
        "text": "ऐषीकं निहतं दृष्ट्वा कुमारो रावणात्मजः ।\nयाम्येनास्त्रेण संक्रुद्धो योजयामास सायकम् ॥६-७१-९२॥",
        "index": 92,
        "shloka_num": 92
    },
    {
        "text": "ततस्तदस्त्रं चिक्षेप लक्ष्मणाय निशाचरः ।\nवायव्येन तदस्त्रेण निजघान स लक्ष्मणः ॥६-७१-९३॥",
        "index": 93,
        "shloka_num": 93
    },
    {
        "text": "अथैनं शरधाराभिर्धाराभिरिव तोयदः ।\nअभ्यवर्षत संक्रुद्धो लक्ष्मणो रावणात्मजम् ॥६-७१-९४॥",
        "index": 94,
        "shloka_num": 94
    },
    {
        "text": "तेऽतिकायं समासाद्य कवचे वज्रभूषिते ।\nभग्नाग्रशल्याः सहसा पेतुर्बाणा महीतले ॥६-७१-९५॥",
        "index": 95,
        "shloka_num": 95
    },
    {
        "text": "तान्मोघानभिसम्प्रेक्ष्य लक्ष्मणः परवीरहा ।\nअभ्यवर्षत बाणानां सहस्रेण महायशाः ॥६-७१-९६॥",
        "index": 96,
        "shloka_num": 96
    },
    {
        "text": "स वृष्यमाणो बाणौघैरतिकायो महाबलः ।\nअवध्यकवचः संख्ये राक्षसो नैव विव्यथे ॥६-७१-९७॥",
        "index": 97,
        "shloka_num": 97
    },
    {
        "text": "शरं चाशीविषाकारं लक्ष्मणाय व्यपासृजत् ।\nस तेन विद्धः सौमित्रिर्मर्मदेशे शरेण ह ॥६-७१-९८॥",
        "index": 98,
        "shloka_num": 98
    },
    {
        "text": "मुहूर्तमात्रं निःसंज्ञो ह्यभवच्छत्रुतापनः ।\nततः संज्ञामुपालभ्य चतुर्भिः सायकोत्तमैः ॥६-७१-९९॥",
        "index": 99,
        "shloka_num": 99
    },
    {
        "text": "निजघान हयान् संख्ये सारथिं च महाबलः ।\nध्वजस्योन्मथनं कृत्वा शरवर्षैररिंदमः ॥६-७१-१००॥",
        "index": 100,
        "shloka_num": 100
    },
    {
        "text": "असम्भ्रान्तः स सौमित्रिस्तान् शरानभिलक्षितान् ।\nमुमोच लक्ष्मणो बाणान् वधार्थं तस्य रक्षसः ॥६-७१-१०१॥",
        "index": 101,
        "shloka_num": 101
    },
    {
        "text": "न शशाक रुजं कर्तुं युधि तस्य नरोत्तमः ।\nअथैनमभ्युपागम्य वायुर्वाक्यमुवाच ह ॥६-७१-१०२॥",
        "index": 102,
        "shloka_num": 102
    },
    {
        "text": "ब्रह्मदत्तवरो ह्येष अवध्यकवचावृतः ।\nब्राह्मेणास्त्रेण भिन्ध्येनमेष वध्यो हि नान्यथा ।\nअवध्य एष ह्यन्येषामस्त्राणां कवची बली ॥६-७१-१०३॥",
        "index": 103,
        "shloka_num": 103
    },
    {
        "text": "ततस्तु वायोर्वचनं निशम्य सौमित्रिरिन्द्रप्रतिमानवीर्यः ।\nसमादधे बाणमथोग्रवेगं तद्ब्राह्ममस्त्रं सहसा नियुज्य ॥६-७१-१०४॥",
        "index": 104,
        "shloka_num": 104
    },
    {
        "text": "तस्मिन् वरास्त्रे तु नियुज्यमाने सौमित्रिणा बाणवरे शिताग्रे ।\nदिशश्च चन्द्रार्कमहाग्रहाश्च नभश्च तत्रास ररास चोर्वी ॥६-७१-१०५॥",
        "index": 105,
        "shloka_num": 105
    },
    {
        "text": "तं ब्रह्मणोऽस्त्रेण नियुज्य चापे शरं सपुङ्खं यमदूतकल्पम् ।\nसौमित्रिरिन्द्रारिसुतस्य तस्य ससर्ज बाणं युधि वज्रकल्पम् ॥६-७१-१०६॥",
        "index": 106,
        "shloka_num": 106
    },
    {
        "text": "तं लक्ष्मणोत्सृष्टविवृद्धवेगं समापतन्तं श्वसनोग्रवेगम् ।\nसुपर्णवज्रोत्तमचित्रपुङ्खं तदातिकायः समरे ददर्श ॥६-७१-१०७॥",
        "index": 107,
        "shloka_num": 107
    },
    {
        "text": "तं प्रेक्षमाणः सहसातिकायो जघान बाणैर्निशितैरनेकैः ।\nस सायकस्तस्य सुपर्णवेगस्तथातिवेगेन जगाम पार्श्वम् ॥६-७१-१०८॥",
        "index": 108,
        "shloka_num": 108
    },
    {
        "text": "तमागतं प्रेक्ष्य तदातिकायो बाणं प्रदीप्तान्तककालकल्पम् ।\nजघान शक्त्यृष्टिगदाकुठारैः शूलैः शरैश्चाप्यविपन्नचेष्टः ॥६-७१-१०९॥",
        "index": 109,
        "shloka_num": 109
    },
    {
        "text": "तान्यायुधान्यद्भुतविग्रहाणि मोघानि कृत्वा स शरोऽग्निदीप्तः ।\nप्रगृह्य तस्यैव किरीटजुष्टं तदातिकायस्य शिरो जहार ॥६-७१-११०॥",
        "index": 110,
        "shloka_num": 110
    },
    {
        "text": "तच्छिरः सशिरस्त्राणं लक्ष्मणेषुप्रमर्दितम् ।\nपपात सहसा भूमौ शृङ्गं हिमवतो यथा ॥६-७१-१११॥",
        "index": 111,
        "shloka_num": 111
    },
    {
        "text": "तं भूमौ पतितं दृष्ट्वा विक्षिप्ताम्बरभूषणम् ।\nबभूवुर्व्यथिताः सर्वे हतशेषा निशाचराः ॥६-७१-११२॥",
        "index": 112,
        "shloka_num": 112
    },
    {
        "text": "ते विषण्णमुखा दीनाः प्रहारजनितश्रमाः ।\nविनेदुरुच्चैर्बहवः सहसा विस्वरैः स्वरैः ॥६-७१-११३॥",
        "index": 113,
        "shloka_num": 113
    },
    {
        "text": "ततस्तत्परितं याता निरपेक्षा निशाचराः ।\nपुरीमभिमुखा भीता द्रवन्तो नायके हते ॥६-७१-११४॥",
        "index": 114,
        "shloka_num": 114
    },
    {
        "text": "प्रहर्षयुक्ता बहवस्तु वानराः प्रफुल्लपद्मप्रतिमाननास्तदा ।\nअपूजयँल्लक्ष्मणमिष्टभागिनं हते रिपौ भीमबले दुरासदे ॥६-७१-११५॥",
        "index": 115,
        "shloka_num": 115
    },
    {
        "text": "अतिबलमतिकायमभ्रकल्पं युधि विनिपात्य स लक्ष्मणः प्रहृष्टः ।\nत्वरितमथ तदा स रामपार्श्वं कपिनिवहैश्च सुपूजितो जगाम ॥६-७१-११६॥",
        "index": 116,
        "shloka_num": 116
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे अतिकायवधः नाम एकसप्ततितमः सर्गः ॥६-७१॥",
        "index": 117,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे नागबद्धरामलक्ष्मणप्रदर्शनम् नाम सप्तचत्वारिंशः सर्गः ॥६-४७॥",
        "index": 0,
        "shloka_num": null
    },
    {
        "text": "तस्मिन् प्रविष्टे लङ्कायां कृतार्थे रावणात्मजे ।\nराघवं परिवार्याथ ररक्षुर्वानरर्षभाः ॥६-४७-१॥",
        "index": 1,
        "shloka_num": 1
    },
    {
        "text": "हनुमानङ्गदो नीलः सुषेणः कुमुदो नलः ।\nगजो गवाक्षो गवयः शरभो गन्धमादनः ॥६-४७-२॥",
        "index": 2,
        "shloka_num": 2
    },
    {
        "text": "जाम्बवानृषभः स्कन्धो रम्भः शतबलिः पृथुः ।\nव्यूढानीकाश्च यत्ताश्च द्रुमानादाय सर्वतः ॥६-४७-३॥",
        "index": 3,
        "shloka_num": 3
    },
    {
        "text": "वीक्षमाणा दिशः सर्वास्तिर्यगूर्ध्वं च वानराः ।\nतृणेष्वपि च चेष्टत्सु राक्षसा इति मेनिरे ॥६-४७-४॥",
        "index": 4,
        "shloka_num": 4
    },
    {
        "text": "रावणश्चापि संहृष्टो विसृज्येन्द्रजितं सुतम् ।\nआजुहाव ततः सीतारक्षणी राक्षसीस्तदा ॥६-४७-५॥",
        "index": 5,
        "shloka_num": 5
    },
    {
        "text": "राक्षस्यस्त्रिजटा चापि शासनात् तमुपस्थिताः ।\nता उवाच ततो हृष्टो राक्षसी राक्षसाधिपः ॥६-४७-६॥",
        "index": 6,
        "shloka_num": 6
    },
    {
        "text": "हताविन्द्रजिताख्यात वैदेह्या रामलक्ष्मणौ ।\nपुष्पकं तत्समारोप्य दर्शयध्वं रणे हतौ ॥६-४७-७॥",
        "index": 7,
        "shloka_num": 7
    },
    {
        "text": "यदाश्रयादवष्टब्धा नेयं मामुपतिष्ठते ।\nसोऽस्या भर्ता सह भ्रात्रा निहतो रणमूर्धनि ॥६-४७-८॥",
        "index": 8,
        "shloka_num": 8
    },
    {
        "text": "निर्विशङ्का निरुद्विग्ना निरपेक्षा च मैथिली ।\nमामुपस्थास्यते सीता सर्वाभरणभूषिता ॥६-४७-९॥",
        "index": 9,
        "shloka_num": 9
    },
    {
        "text": "अद्य कालवशं प्राप्तं रणे रामं सलक्ष्मणम् ।\nअवेक्ष्य विनिवृत्ता सा चान्यां गतिमपश्यती ॥६-४७-१०॥",
        "index": 10,
        "shloka_num": 10
    },
    {
        "text": "अनपेक्षा विशालाक्षी मामुपस्थास्यते स्वयम् ।\nतस्य तद् वचनं श्रुत्वा रावणस्य दुरात्मनः ॥६-४७-११॥",
        "index": 11,
        "shloka_num": 11
    },
    {
        "text": "राक्षस्यस्तास्तथेत्युक्त्वा जग्मुर्वै यत्र पुष्पकम् ।\nततः पुष्पकमादाय राक्षस्यो रावणाज्ञया ॥६-४७-१२॥",
        "index": 12,
        "shloka_num": 12
    },
    {
        "text": "अशोकवनिकास्थां तां मैथिलीं समुपानयन् ।\nतामादाय तु राक्षस्यो भर्तृशोकपराजिताम् ॥६-४७-१३॥",
        "index": 13,
        "shloka_num": 13
    },
    {
        "text": "सीतामारोपयामासुर्विमानं पुष्पकं तदा ।\nततः पुष्पकमारोप्य सीतां त्रिजटया सह ॥६-४७-१४॥",
        "index": 14,
        "shloka_num": 14
    },
    {
        "text": "जग्मुर्दर्शयितुं तस्यै राक्षस्यो रामलक्ष्मणौ ।\nरावणश्चारयामास पताकाध्वजमालिनीम् ॥६-४७-१५॥",
        "index": 15,
        "shloka_num": 15
    },
    {
        "text": "प्राघोषयत हृष्टश्च लङ्कायां राक्षसेश्वरः ।\nराघवो लक्ष्मणश्चैव हताविन्द्रजिता रणे ॥६-४७-१६॥",
        "index": 16,
        "shloka_num": 16
    },
    {
        "text": "विमानेनापि गत्वा तु सीता त्रिजटया सह ।\nददर्श वानराणां तु सर्वं सैन्यं निपातितम् ॥६-४७-१७॥",
        "index": 17,
        "shloka_num": 17
    },
    {
        "text": "प्रहृष्टमनसश्चापि ददर्श पिशिताशनान् ।\nवानरांश्चातिदुःखार्तान् रामलक्ष्मणपार्श्वतः ॥६-४७-१८॥",
        "index": 18,
        "shloka_num": 18
    },
    {
        "text": "ततः सीता ददर्शोभौ शयानौ शरतल्पगौ ।\nलक्ष्मणं चैव रामं च विसंज्ञौ शरपीडितौ ॥६-४७-१९॥",
        "index": 19,
        "shloka_num": 19
    },
    {
        "text": "विध्वस्तकवचौ वीरौ विप्रविद्धशरासनौ ।\nसायकैश्छिन्नसर्वाङ्गौ शरस्तम्बमयौ क्षितौ ॥६-४७-२०॥",
        "index": 20,
        "shloka_num": 20
    },
    {
        "text": "तौ दृष्ट्वा भ्रातरौ तत्र प्रवीरौ पुरुषर्षभौ ।\nशयानौ पुण्डरीकाक्षौ कुमाराविव पावकी ॥६-४७-२१॥",
        "index": 21,
        "shloka_num": 21
    },
    {
        "text": "शरतल्पगतौ वीरौ तथाभूतौ नरर्षभौ ।\nदुःखार्ता करुणं सीता सुभृशं विललाप ह ॥६-४७-२२॥",
        "index": 22,
        "shloka_num": 22
    },
    {
        "text": "भर्तारमनवद्याङ्गी लक्ष्मणं चासितेक्षणा ।\nप्रेक्ष्य पांसुषु चेष्टन्तौ रुरोद जनकात्मजा ॥६-४७-२३॥",
        "index": 23,
        "shloka_num": 23
    },
    {
        "text": "सबाष्पशोकाभिहता समीक्ष्य तौ भ्रातरौ देवसुतप्रभावौ ।\nवितर्कयन्ती निधनं तयोः सा दुःखान्विता वाक्यमिदं जगाद ॥६-४७-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे नागबद्धरामलक्ष्मणप्रदर्शनम् नाम सप्तचत्वारिंशः सर्गः ॥६-४७॥",
        "index": 25,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे विभीषणपथ्योपदेशः नाम दशमः सर्गः ॥६-१०॥",
        "index": 0,
        "shloka_num": null
    },
    {
        "text": "ततः प्रत्युषसि प्राप्ते प्राप्तधर्मार्थनिश्चयः ।\nराक्षसाधिपतेर्वेश्म भीमकर्मा विभीषणः ॥६-१०-१॥",
        "index": 1,
        "shloka_num": 1
    },
    {
        "text": "शैलाग्रचयसङ्काशं शैलशृङ्गमिवोन्नतम् ।\nसुविभक्तमहाकक्षं महाजनपरिग्रहम् ॥६-१०-२॥",
        "index": 2,
        "shloka_num": 2
    },
    {
        "text": "मतिमद्भिर्महामात्रैरनुरक्तैरधिष्ठितम् ।\nराक्षसैराप्तपर्याप्तैः सर्वतः परिरक्षितम् ॥६-१०-३॥",
        "index": 3,
        "shloka_num": 3
    },
    {
        "text": "मत्तमातङ्गनिःश्वासैर्व्याकुलीकृतमारुतम् ।\nशङ्खघोषमहाघोषं तूर्यसम्बाधनादितम् ॥६-१०-४॥",
        "index": 4,
        "shloka_num": 4
    },
    {
        "text": "प्रमदाजनसम्बाधं प्रजल्पितमहापथम् ।\nतप्तकाञ्चननिर्यूहं भूषणोत्तमभूषितम् ॥६-१०-५॥",
        "index": 5,
        "shloka_num": 5
    },
    {
        "text": "गन्धर्वाणामिवावासमालयं मरुतामिव ।\nरत्नसञ्चयसम्बाधं भवनं भोगिनामिव ॥६-१०-६॥",
        "index": 6,
        "shloka_num": 6
    },
    {
        "text": "तं महाभ्रमिवादित्यस्तेजोविस्तृतरश्मिवान् ।\nअग्रजस्यालयं वीरः प्रविवेश महाद्युतिः ॥६-१०-७॥",
        "index": 7,
        "shloka_num": 7
    },
    {
        "text": "पुण्यान् पुण्याहघोषांश्च वेदविद्भिरुदाहृतान् ।\nशुश्राव सुमहातेजा भ्रातुर्विजयसंश्रितान् ॥६-१०-८॥",
        "index": 8,
        "shloka_num": 8
    },
    {
        "text": "पूजितान् दधिपात्रैश्च सर्पिभिः सुमनोक्षतैः ।\nमन्त्रवेदविदो विप्रान् ददर्श स महाबलः ॥६-१०-९॥",
        "index": 9,
        "shloka_num": 9
    },
    {
        "text": "स पूज्यमानो रक्षोभिर्दीप्यमानं स्वतेजसा ।\nआसनस्थं महाबाहुर्ववन्दे धनदानुजम् ॥६-१०-१०॥",
        "index": 10,
        "shloka_num": 10
    },
    {
        "text": "स राजदृष्टिसम्पन्नमासनं हेमभूषितम् ।\nजगाम समुदाचारं प्रयुज्याचारकोविदः ॥६-१०-११॥",
        "index": 11,
        "shloka_num": 11
    },
    {
        "text": "स रावणं महात्मानं विजने मन्त्रिसन्निधौ ।\nउवाच हितमत्यर्थं वचनं हेतुनिश्चितम् ॥६-१०-१२॥",
        "index": 12,
        "shloka_num": 12
    },
    {
        "text": "प्रसाद्य भ्रातरं ज्येष्ठं सान्त्वेनोपस्थितक्रमः ।\nदेशकालार्थसंवादि दृष्टलोकपरावरः ॥६-१०-१३॥",
        "index": 13,
        "shloka_num": 13
    },
    {
        "text": "यदाप्रभृति वैदेही सम्प्राप्तेह परन्तप ।\nतदाप्रभृति दृश्यन्ते निमित्तान्यशुभानि नः ॥६-१०-१४॥",
        "index": 14,
        "shloka_num": 14
    },
    {
        "text": "सस्फुलिङ्गः सधूमार्चिः सधूमकलुषोदयः ।\nमन्त्रसन्धुक्षितोऽप्यग्निर्न सम्यगभिवर्धते ॥६-१०-१५॥",
        "index": 15,
        "shloka_num": 15
    },
    {
        "text": "अग्निष्टेष्वग्निशालासु तथा ब्रह्मस्थलीषु च ।\nसरीसृपाणि दृश्यन्ते हव्येषु च पिपीलिकाः ॥६-१०-१६॥",
        "index": 16,
        "shloka_num": 16
    },
    {
        "text": "गवां पयांसि स्कन्नानि विमदा वरकुञ्जराः ।\nदीनमश्वाः प्रहेषन्ते नवग्रासाभिनन्दिनः ॥६-१०-१७॥",
        "index": 17,
        "shloka_num": 17
    },
    {
        "text": "खरोष्ट्राश्वतरा राजन् भिन्नरोमाः स्रवन्ति च ।\nन स्वभावेऽवतिष्ठन्ते विधानैरपि चिन्तिताः ॥६-१०-१८॥",
        "index": 18,
        "shloka_num": 18
    },
    {
        "text": "वायसाः सङ्घशः क्रूरा व्याहरन्ति समन्ततः ।\nसमवेताश्च दृश्यन्ते विमानाग्रेषु सङ्घशः ॥६-१०-१९॥",
        "index": 19,
        "shloka_num": 19
    },
    {
        "text": "गृध्राश्च परिलीयन्ते पुरीमुपरि पिण्डिताः ।\nउपपन्नाश्च सन्ध्ये द्वे व्याहरन्त्यशिवं शिवाः ॥६-१०-२०॥",
        "index": 20,
        "shloka_num": 20
    },
    {
        "text": "क्रव्यादानां मृगाणां च पुरीद्वारेषु सङ्घशः ।\nश्रूयन्ते विपुला घोषाः सविस्फूर्जितनिःस्वनाः ॥६-१०-२१॥",
        "index": 21,
        "shloka_num": 21
    },
    {
        "text": "तदेवं प्रस्तुते कार्ये प्रायश्चित्तमिदं क्षमम् ।\nरोचये वीर वैदेही राघवाय प्रदीयताम् ॥६-१०-२२॥",
        "index": 22,
        "shloka_num": 22
    },
    {
        "text": "इदं च यदि वा मोहाल्लोभाद् वा व्याहृतं मया ।\nतत्रापि च महाराज न दोषं कर्तुमर्हसि ॥६-१०-२३॥",
        "index": 23,
        "shloka_num": 23
    },
    {
        "text": "अयं हि दोषः सर्वस्य जनस्यास्योपलक्ष्यते ।\nरक्षसां राक्षसीनां च पुरस्यान्तःपुरस्य च ॥६-१०-२४॥",
        "index": 24,
        "shloka_num": 24
    },
    {
        "text": "प्रापणे चास्य मन्त्रस्य निवृत्ताः सर्वमन्त्रिणः ।\nअवश्यं च मया वाच्यं यद् दृष्टमथवा श्रुतम् ।\nसम्प्रधार्य यथान्यायं तद् भवान् कर्तुमर्हति ॥६-१०-२५॥",
        "index": 25,
        "shloka_num": 25
    },
    {
        "text": "इति स्वमन्त्रिणां मध्ये भ्राता भ्रातरमूचिवान् ।\nरावणं रक्षसां श्रेष्ठं पथ्यमेतद् विभीषणः ॥६-१०-२६॥",
        "index": 26,
        "shloka_num": 26
    },
    {
        "text": "हितं महार्थं मृदु हेतुसंहितं व्यतीतकालायतिसम्प्रतिक्षमम् ।\nनिशम्य तद्वाक्यमुपस्थितज्वरः प्रसङ्गवानुत्तरमेतदब्रवीत् ॥६-१०-२७॥",
        "index": 27,
        "shloka_num": 27
    },
    {
        "text": "भयं न पश्यामि कुतश्चिदप्यहं न राघवः प्राप्स्यति जातु मैथिलीम् ।\nसुरैः सहेन्द्रैरपि सङ्गरे कथं ममाग्रतः स्थास्यति लक्ष्मणाग्रजः ॥६-१०-२८॥",
        "index": 28,
        "shloka_num": 28
    },
    {
        "text": "इत्येवमुक्त्वा सुरसैन्यनाशनो महाबलः संयति चण्डविक्रमः ।\nदशाननो भ्रातरमाप्तवादिनं विसर्जयामास तदा विभीषणम् ॥६-१०-२९॥",
        "index": 29,
        "shloka_num": 29
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणपथ्योपदेशः नाम दशमः सर्गः ॥६-१०॥",
        "index": 30,
        "shloka_num": null
    }
]
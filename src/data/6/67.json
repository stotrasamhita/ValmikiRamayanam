[
    {
        "text": "अथ श्रीमद्वाल्मीकीयरामायणे युद्धकाण्डे कुम्भकर्णवधः नाम सप्तषष्ठितमः सर्गः ॥६-६७॥",
        "index": 0,
        "shloka_num": null
    },
    {
        "text": "ते निवृत्ता महाकायाः श्रुत्वाङ्गदवचस्तदा ।\nनैष्ठिकीं बुद्धिमास्थाय सर्वे संग्रामकाङ्क्षिणः ॥६-६७-१॥",
        "index": 1,
        "shloka_num": 1
    },
    {
        "text": "समुदीरितवीर्यास्ते समारोपितविक्रमाः ।\nपर्यवस्थापिता वाक्यैरङ्गदेन बलीयसा ॥६-६७-२॥",
        "index": 2,
        "shloka_num": 2
    },
    {
        "text": "प्रयाताश्च गता हर्षं मरणे कृतनिश्चयाः ।\nचक्रुः सुतुमुलं युद्धं वानरास्त्यक्तजीविताः ॥६-६७-३॥",
        "index": 3,
        "shloka_num": 3
    },
    {
        "text": "अथ वृक्षान् महाकायाः सानूनि सुमहान्ति च ।\nवानरास्तूर्णमुद्यम्य कुम्भकर्णमभिद्रवन् ॥६-६७-४॥",
        "index": 4,
        "shloka_num": 4
    },
    {
        "text": "कुम्भकर्णः सुसंक्रुद्धो गदामुद्यम्य वीर्यवान् ।\nधर्षयन् स महाकायः समन्ताद् व्यक्षिपद् रिपून् ॥६-६७-५॥",
        "index": 5,
        "shloka_num": 5
    },
    {
        "text": "शतानि सप्त चाष्टौ च सहस्राणि च वानराः ।\nप्रकीर्णाः शेरते भूमौ कुम्भकर्णेन ताडिताः ॥६-६७-६॥",
        "index": 6,
        "shloka_num": 6
    },
    {
        "text": "षोडशाष्टौ च दश च विंशत्त्रिंशत्तथैव च ।\nपरिक्षिप्य च बाहुभ्यां खादन् स परिधावति ।\nभक्षयन् भृशसंक्रुद्धो गरुडः पन्नगानिव ॥६-६७-७॥",
        "index": 7,
        "shloka_num": 7
    },
    {
        "text": "कृच्छ्रेण च समाश्वस्ताः संगम्य च ततस्ततः ।\nवृक्षाद्रिहस्ता हरयस्तस्थुः संग्राममूर्धनि ॥६-६७-८॥",
        "index": 8,
        "shloka_num": 8
    },
    {
        "text": "ततः पर्वतमुत्पाट्य द्विविदः प्लवगर्षभः ।\nदुद्राव गिरिशृङ्गाभं विलम्ब इव तोयदः ॥६-६७-९॥",
        "index": 9,
        "shloka_num": 9
    },
    {
        "text": "तं समुत्पाट्य चिक्षेप कुम्भकर्णाय वानरः ।\nतमप्राप्य महाकायं तस्य सैन्येऽपतत् ततः ॥६-६७-१०॥",
        "index": 10,
        "shloka_num": 10
    },
    {
        "text": "ममर्दाश्वान् गजांश्चापि रथांश्चापि गजोत्तमान् ।\nतानि चान्यानि रक्षांसि एवं चान्यद्गिरेः शिरः ॥६-६७-११॥",
        "index": 11,
        "shloka_num": 11
    },
    {
        "text": "तच्छैलवेगाभिहतं हताश्वं हतसारथिम् ।\nरक्षसां रुधिरक्लिन्नं बभूवायोधनं महत् ॥६-६७-१२॥",
        "index": 12,
        "shloka_num": 12
    },
    {
        "text": "रथिनो वानरेन्द्राणां शरैः कालान्तकोपमैः ।\nशिरांसि नर्दतां जह्रुः सहसा भीमनिःस्वनाः ॥६-६७-१३॥",
        "index": 13,
        "shloka_num": 13
    },
    {
        "text": "वानराश्च महात्मानः समुत्पाट्य महाद्रुमान् ।\nरथानश्वान् गजानुष्ट्रान् राक्षसानभ्यसूदयन् ॥६-६७-१४॥",
        "index": 14,
        "shloka_num": 14
    },
    {
        "text": "हनूमान् शैलशृङ्गाणि शिलाश्च विविधान् द्रुमान् ।\nववर्ष कुम्भकर्णस्य शिरस्यम्बरमास्थितः ॥६-६७-१५॥",
        "index": 15,
        "shloka_num": 15
    },
    {
        "text": "तानि पर्वतशृङ्गाणि शूलेन स बिभेद ह ।\nबभञ्ज वृक्षवर्षं च कुम्भकर्णो महाबलः ॥६-६७-१६॥",
        "index": 16,
        "shloka_num": 16
    },
    {
        "text": "ततो हरीणां तदनीकमुग्रं दुद्राव शूलं निशितं प्रगृह्य ।\nतस्थौ स तस्यापततः परस्तान्महीधराग्रं हनुमान् प्रगृह्य ॥६-६७-१७॥",
        "index": 17,
        "shloka_num": 17
    },
    {
        "text": "स कुम्भकर्णं कुपितो जघान वेगेन शैलोत्तमभीमकायम् ।\nसंचुक्षुभे तेन तदाभिभूतो मेदार्द्रगात्रो रुधिरावसिक्तः ॥६-६७-१८॥",
        "index": 18,
        "shloka_num": 18
    },
    {
        "text": "स शूलमाविध्य तडित्प्रकाशं गिरिं यथा प्रज्वलिताग्निशृङ्गम् ।\nबाह्वन्तरे मारुतिमाजघान गुहोऽचलं क्रौञ्चमिवोग्रशक्त्या ॥६-६७-१९॥",
        "index": 19,
        "shloka_num": 19
    },
    {
        "text": "स शूलनिर्भिन्नमहाभुजान्तरः प्रविह्वलः शोणितमुद्वमन् मुखात् ।\nननाद भीमं हनुमान् महाहवे युगान्तमेघस्तनितस्वनोपमम् ॥६-६७-२०॥",
        "index": 20,
        "shloka_num": 20
    },
    {
        "text": "ततो विनेदुः सहसा प्रहृष्टा रक्षोगणास्तं व्यथितं समीक्ष्य ।\nप्लवंगमास्तु व्यथिता भयार्ताः प्रदुद्रुवुः संयति कुम्भकर्णात् ॥६-६७-२१॥",
        "index": 21,
        "shloka_num": 21
    },
    {
        "text": "ततस्तु नीलो बलवान् पर्यवस्थापयन् बलम् ।\nप्रविचिक्षेप शैलाग्रं कुम्भकर्णाय धीमते ॥६-६७-२२॥",
        "index": 22,
        "shloka_num": 22
    },
    {
        "text": "तदापतन्तं सम्प्रेक्ष्य मुष्टिनाभिजघान ह ।\nमुष्टिप्रहाराभिहतं तच्छैलाग्रं व्यशीर्यत ।\nसविस्फुलिङ्गं सज्वालं निपपात महीतले ॥६-६७-२३॥",
        "index": 23,
        "shloka_num": 23
    },
    {
        "text": "ऋषभः शरभो नीलो गवाक्षो गन्धमादनः ।\nपञ्च वानरशार्दूलाः कुम्भकर्णमुपाद्रवन् ॥६-६७-२४॥",
        "index": 24,
        "shloka_num": 24
    },
    {
        "text": "शैलैर्वृक्षैस्तलैः पादैर्मुष्टिभिश्च महाबलाः ।\nकुम्भकर्णं महाकायं निजघ्नुः सर्वतो युधि ॥६-६७-२५॥",
        "index": 25,
        "shloka_num": 25
    },
    {
        "text": "स्पर्शानिव प्रहारांस्तान् वेदयानो न विव्यथे ।\nऋषभं तु महावेगं बाहुभ्यां परिषस्वजे ॥६-६७-२६॥",
        "index": 26,
        "shloka_num": 26
    },
    {
        "text": "कुम्भकर्णभुजाभ्यां तु पीडितो वानरर्षभः ।\nनिपपातर्षभो भीमः प्रमुखागतशोणितः ॥६-६७-२७॥",
        "index": 27,
        "shloka_num": 27
    },
    {
        "text": "मुष्टिना शरभं हत्वा जानुना नीलमाहवे ।\nआजघान गवाक्षं तु तलेनेन्द्ररिपुस्तदा ।\nपादेनाभ्यहनत् क्रुद्धस्तरसा गन्धमादनम् ॥६-६७-२८॥",
        "index": 28,
        "shloka_num": 28
    },
    {
        "text": "दत्तप्रहारव्यथिता मुमुहुः शोणितोक्षिताः ।\nनिपेतुस्ते तु मेदिन्यां निकृत्ता इव किंशुकाः ॥६-६७-२९॥",
        "index": 29,
        "shloka_num": 29
    },
    {
        "text": "तेषु वानरमुख्येषु पातितेषु महात्मसु ।\nवानराणां सहस्राणि कुम्भकर्णं प्रदुद्रुवुः ॥६-६७-३०॥",
        "index": 30,
        "shloka_num": 30
    },
    {
        "text": "तं शैलमिव शैलाभाः सर्वे तु प्लवगर्षभाः ।\nसमारुह्य समुत्पत्य ददंशुश्च महाबलाः ॥६-६७-३१॥",
        "index": 31,
        "shloka_num": 31
    },
    {
        "text": "तं नखैर्दशनैश्चापि मुष्टिभिर्बाहुभिस्तथा ।\nकुम्भकर्णं महाबाहुं निजघ्नुः प्लवगर्षभाः ॥६-६७-३२॥",
        "index": 32,
        "shloka_num": 32
    },
    {
        "text": "स वानरसहस्रैस्तु विचितः पर्वतोपमः ।\nरराज राक्षसव्याघ्रो गिरिरात्मरुहैरिव ॥६-६७-३३॥",
        "index": 33,
        "shloka_num": 33
    },
    {
        "text": "बाहुभ्यां वानरान् सर्वान् प्रगृह्य स महाबलः ।\nभक्षयामास संक्रुद्धो गरुडः पन्नगानिव ॥६-६७-३४॥",
        "index": 34,
        "shloka_num": 34
    },
    {
        "text": "प्रक्षिप्ताः कुम्भकर्णेन वक्त्रे पातालसंनिभे ।\nनासापुटाभ्यां संजग्मुः कर्णाभ्यां चैव वानराः ॥६-६७-३५॥",
        "index": 35,
        "shloka_num": 35
    },
    {
        "text": "भक्षयन् भृशसंक्रुद्धो हरीन् पर्वतसंनिभः ।\nबभञ्ज वानरान् सर्वान् संक्रुद्धो राक्षसोत्तमः ॥६-६७-३६॥",
        "index": 36,
        "shloka_num": 36
    },
    {
        "text": "मांसशोणितसंक्लेदां कुर्वन् भूमिं स राक्षसः ।\nचचार हरिसैन्येषु कालाग्निरिव मूर्च्छितः ॥६-६७-३७॥",
        "index": 37,
        "shloka_num": 37
    },
    {
        "text": "वज्रहस्तो यथा शक्रः पाशहस्त इवान्तकः ।\nशूलहस्तो बभौ युद्धे कुम्भकर्णो महाबलः ॥६-६७-३८॥",
        "index": 38,
        "shloka_num": 38
    },
    {
        "text": "यथा शुष्काण्यरण्यानि ग्रीष्मे दहति पावकः ।\nतथा वानरसैन्यानि कुम्भकर्णो ददाह सः ॥६-६७-३९॥",
        "index": 39,
        "shloka_num": 39
    },
    {
        "text": "ततस्ते वध्यमानास्तु हतयूथाः प्लवंगमाः ।\nवानरा भयसंविग्ना विनेदुर्विकृतैः स्वरैः ॥६-६७-४०॥",
        "index": 40,
        "shloka_num": 40
    },
    {
        "text": "अनेकशो वध्यमानाः कुम्भकर्णेन वानराः ।\nराघवं शरणं जग्मुर्व्यथिता भिन्नचेतसः ॥६-६७-४१॥",
        "index": 41,
        "shloka_num": 41
    },
    {
        "text": "प्रभग्नान् वानरान् दृष्ट्वा वज्रहस्तात्मजात्मजः ।\nअभ्यधावत वेगेन कुम्भकर्णं महाहवे ॥६-६७-४२॥",
        "index": 42,
        "shloka_num": 42
    },
    {
        "text": "शैलशृङ्गं महद् गृह्य विनदन् स मुहुर्मुहुः ।\nत्रासयन् राक्षसान् सर्वान् कुम्भकर्णपदानुगान् ॥६-६७-४३॥",
        "index": 43,
        "shloka_num": 43
    },
    {
        "text": "चिक्षेप शैलशिखरं कुम्भकर्णस्य मूर्धनि ।\nस तेनाभिहतो मूर्ध्नि शैलेनेन्द्ररिपुस्तदा ॥६-६७-४४॥",
        "index": 44,
        "shloka_num": 44
    },
    {
        "text": "कुम्भकर्णः प्रजज्वाल क्रोधेन महता तदा ।\nसोऽभ्यधावत वेगेन वालिपुत्रममर्षणः ॥६-६७-४५॥",
        "index": 45,
        "shloka_num": 45
    },
    {
        "text": "कुम्भकर्णो महानादस्त्रासयन् सर्ववानरान् ।\nशूलं ससर्ज वै रोषादङ्गदे तु महाबलः ॥६-६७-४६॥",
        "index": 46,
        "shloka_num": 46
    },
    {
        "text": "तदापतन्तं बलवान् युद्धमार्गविशारदः ।\nलाघवान्मोक्षयामास बलवान् वानरर्षभः ॥६-६७-४७॥",
        "index": 47,
        "shloka_num": 47
    },
    {
        "text": "उत्पत्य चैनं तरसा तलेनोरस्यताडयत् ।\nस तेनाभिहतः कोपात् प्रमुमोहाचलोपमः ॥६-६७-४८॥",
        "index": 48,
        "shloka_num": 48
    },
    {
        "text": "स लब्धसंज्ञोऽतिबलो मुष्टिं संगृह्य राक्षसः ।\nअपहस्तेन चिक्षेप विसंज्ञः स पपात ह ॥६-६७-४९॥",
        "index": 49,
        "shloka_num": 49
    },
    {
        "text": "तस्मिन् प्लवगशार्दूले विसंज्ञे पतिते भुवि ।\nतच्छूलं समुपादाय सुग्रीवमभिदुद्रुवे ॥६-६७-५०॥",
        "index": 50,
        "shloka_num": 50
    },
    {
        "text": "तमापतन्तं सम्प्रेक्ष्य कुम्भकर्णं महाबलम् ।\nउत्पपात तदा वीरः सुग्रीवो वानराधिपः ॥६-६७-५१॥",
        "index": 51,
        "shloka_num": 51
    },
    {
        "text": "स पर्वताग्रमुत्क्षिप्य समाविध्य महाकपिः ।\nअभिदुद्राव वेगेन कुम्भकर्णं महाबलम् ॥६-६७-५२॥",
        "index": 52,
        "shloka_num": 52
    },
    {
        "text": "तमापतन्तं सम्प्रेक्ष्य कुम्भकर्णः प्लवंगमम् ।\nतस्थौ विवृत्तसर्वाङ्गो वानरेन्द्रस्य सम्मुखः ॥६-६७-५३॥",
        "index": 53,
        "shloka_num": 53
    },
    {
        "text": "कपिशोणितदिग्धाङ्गं भक्षयन्तं महाकपीन् ।\nकुम्भकर्णं स्थितं दृष्ट्वा सुग्रीवो वाक्यमब्रवीत् ॥६-६७-५४॥",
        "index": 54,
        "shloka_num": 54
    },
    {
        "text": "पातिताश्च त्वया वीराः कृतं कर्म सुदुष्करम् ।\nभक्षितानि च सैन्यानि प्राप्तं ते परमं यशः ॥६-६७-५५॥",
        "index": 55,
        "shloka_num": 55
    },
    {
        "text": "त्यज तद् वानरानीकं प्राकृतैः किं करिष्यसि ।\nसहस्वैकं निपातं मे पर्वतस्यास्य राक्षस ॥६-६७-५६॥",
        "index": 56,
        "shloka_num": 56
    },
    {
        "text": "तद् वाक्यं हरिराजस्य सत्त्वधैर्यसमन्वितम् ।\nश्रुत्वा राक्षसशार्दूलः कुम्भकर्णोऽब्रवीद् वचः ॥६-६७-५७॥",
        "index": 57,
        "shloka_num": 57
    },
    {
        "text": "प्रजापतेस्तु पौत्रस्त्वं तथैवर्क्षरजःसुतः ।\nधृतिपौरुषसम्पन्नस्तस्माद् गर्जसि वानर ॥६-६७-५८॥",
        "index": 58,
        "shloka_num": 58
    },
    {
        "text": "स कुम्भकर्णस्य वचो निशम्य व्याविध्य शैलं सहसा मुमोच ।\nतेनाजघानोरसि कुम्भकर्णं शैलेन वज्राशनिसंनिभेन ॥६-६७-५९॥",
        "index": 59,
        "shloka_num": 59
    },
    {
        "text": "तच्छैलशृङ्गं सहसा विभिन्नं भुजान्तरे तस्य तदा विशाले ।\nततो विषेदुः सहसा प्लवंगा रक्षोगणाश्चापि मुदा विनेदुः ॥६-६७-६०॥",
        "index": 60,
        "shloka_num": 60
    },
    {
        "text": "स शैलशृङ्गाभिहतश्चुकोप ननाद रोषाच्च विवृत्य वक्त्रम् ।\nव्याविध्य शूलं स तडित्प्रकाशं चिक्षेप हर्यृक्षपतेर्वधाय ॥६-६७-६१॥",
        "index": 61,
        "shloka_num": 61
    },
    {
        "text": "तत् कुम्भकर्णस्य भुजप्रणुन्नं शूलं शितं काञ्चनधामयष्टिम् ।\nक्षिप्रं समुत्पत्य निगृह्य दोर्भ्यां बभञ्ज वेगेन सुतोऽनिलस्य ॥६-६७-६२॥",
        "index": 62,
        "shloka_num": 62
    },
    {
        "text": "कृतं भारसहस्रस्य शूलं कालायसं महत् ।\nबभञ्ज जानुमारोप्य तदा हृष्टः प्लवंगमः ॥६-६७-६३॥",
        "index": 63,
        "shloka_num": 63
    },
    {
        "text": "शूलं भग्नं हनुमता दृष्ट्वा वानरवाहिनी ।\nहृष्टा ननाद बहुशः सर्वतश्चापि दुद्रुवे ॥६-६७-६४॥",
        "index": 64,
        "shloka_num": 64
    },
    {
        "text": "बभूवाथ परित्रस्तो राक्षसो विमुखोऽभवत् ।\nसिंहनादं च ते चक्रुः प्रहृष्टा वनगोचराः ।\nमारुतिं पूजयांचक्रुर्दृष्ट्वा शूलं तथागतम् ॥६-६७-६५॥",
        "index": 65,
        "shloka_num": 65
    },
    {
        "text": "स तत् तथा भग्नमवेक्ष्य शूलं चुकोप रक्षोधिपतिर्महात्मा ।\nउत्पाट्य लङ्कामलयात् स शृङ्गं जघान सुग्रीवमुपेत्य तेन ॥६-६७-६६॥",
        "index": 66,
        "shloka_num": 66
    },
    {
        "text": "स शैलशृङ्गाभिहतो विसंज्ञः पपात भूमौ युधि वानरेन्द्रः ।\nतं वीक्ष्य भूमौ पतितं विसंज्ञं नेदुः प्रहृष्टा युधि यातुधानाः ॥६-६७-६७॥",
        "index": 67,
        "shloka_num": 67
    },
    {
        "text": "समभ्युपेत्याद्भुतघोरवीर्यं स कुम्भकर्णो युधि वानरेन्द्रम् ।\nजहार सुग्रीवमभिप्रगृह्य यथानिलो मेघमिव प्रचण्डः ॥६-६७-६८॥",
        "index": 68,
        "shloka_num": 68
    },
    {
        "text": "स तं महामेघनिकाशरूपमुत्पाट्य गच्छन् युधि कुम्भकर्णः ।\nरराज मेरुप्रतिमानरूपो मेरुर्यथा व्युच्छ्रितघोरशृङ्गः ॥६-६७-६९॥",
        "index": 69,
        "shloka_num": 69
    },
    {
        "text": "ततस्तमादाय जगाम वीरः संस्तूयमानो युधि राक्षसेन्द्रः ।\nशृण्वन् निनादं त्रिदिवालयानां प्लवङ्गराजग्रहविस्मितानाम् ॥६-६७-७०॥",
        "index": 70,
        "shloka_num": 70
    },
    {
        "text": "ततस्तमादाय तदा स मेने हरीन्द्रमिन्द्रोपममिन्द्रवीर्यः ।\nअस्मिन् हते सर्वमिदं हतं स्यात् सराघवं सैन्यमितीन्द्रशत्रुः ॥६-६७-७१॥",
        "index": 71,
        "shloka_num": 71
    },
    {
        "text": "विद्रुतां वाहिनीं दृष्ट्वा वानराणामितस्ततः ।\nकुम्भकर्णेन सुग्रीवं गृहीतं चापि वानरम् ॥६-६७-७२॥",
        "index": 72,
        "shloka_num": 72
    },
    {
        "text": "हनूमांश्चिन्तयामास मतिमान् मारुतात्मजः ।\nएवं गृहीते सुग्रीवे किं कर्तव्यं मया भवेत् ॥६-६७-७३॥",
        "index": 73,
        "shloka_num": 73
    },
    {
        "text": "यद्धि न्याय्यं मया कर्तुं तत् करिष्याम्यसंशयम् ।\nभूत्वा पर्वतसंकाशो नाशयिष्यामि राक्षसम् ॥६-६७-७४॥",
        "index": 74,
        "shloka_num": 74
    },
    {
        "text": "मया हते संयति कुम्भकर्णे महाबले मुष्टिविशीर्णदेहे ।\nविमोचिते वानरपार्थिवे च भवन्तु हृष्टाः प्लवगाः समग्राः ॥६-६७-७५॥",
        "index": 75,
        "shloka_num": 75
    },
    {
        "text": "अथवा स्वयमप्येष मोक्षं प्राप्स्यति वानरः ।\nगृहीतोऽयं यदि भवेत् त्रिदशैः सासुरोरगैः ॥६-६७-७६॥",
        "index": 76,
        "shloka_num": 76
    },
    {
        "text": "मन्ये न तावदात्मानं बुध्यते वानराधिपः ।\nशैलप्रहाराभिहतः कुम्भकर्णेन संयुगे ॥६-६७-७७॥",
        "index": 77,
        "shloka_num": 77
    },
    {
        "text": "अयं मुहूर्तात् सुग्रीवो लब्धसंज्ञो महाहवे ।\nआत्मनो वानराणां च यत् पथ्यं तत् करिष्यति ॥६-६७-७८॥",
        "index": 78,
        "shloka_num": 78
    },
    {
        "text": "मया तु मोक्षितस्यास्य सुग्रीवस्य महात्मनः ।\nअप्रीतिश्च भवेत् कष्टा कीर्तिनाशश्च शाश्वतः ॥६-६७-७९॥",
        "index": 79,
        "shloka_num": 79
    },
    {
        "text": "तस्मान्मुहूर्तं कांक्षिष्ये विक्रमं मोक्षितस्य तु ।\nभिन्नं च वानरानीकं तावदाश्वासयाम्यहम् ॥६-६७-८०॥",
        "index": 80,
        "shloka_num": 80
    },
    {
        "text": "इत्येवं चिन्तयित्वाथ हनूमान् मारुतात्मजः ।\nभूयः संस्तम्भयामास वानराणां महाचमूम् ॥६-६७-८१॥",
        "index": 81,
        "shloka_num": 81
    },
    {
        "text": "स कुम्भकर्णोऽथ विवेश लङ्कां स्फुरन्तमादाय महाहरिं तम् ।\nविमानचर्यागृहगोपुरस्थैः पुष्पाग्र्यवर्षैरभिपूज्यमानः ॥६-६७-८२॥",
        "index": 82,
        "shloka_num": 82
    },
    {
        "text": "लाजगन्धोदवर्षैस्तु सेच्यमानः शनैः शनैः ।\nराजवीथ्यास्तु शीतत्वात् संज्ञां प्राप महाबलः ॥६-६७-८३॥",
        "index": 83,
        "shloka_num": 83
    },
    {
        "text": "ततः स संज्ञामुपलभ्य कृच्छ्राद् बलीयसस्तस्य भुजान्तरस्थः ।\nअवेक्षमाणः पुरराजमार्गं विचिन्तयामास मुहुर्महात्मा ॥६-६७-८४॥",
        "index": 84,
        "shloka_num": 84
    },
    {
        "text": "एवं गृहीतेन कथं नु नाम शक्यं मया सम्प्रतिकर्तुमद्य ।\nतथा करिष्यामि यथा हरीणां भविष्यतीष्टं च हितं च कार्यम् ॥६-६७-८५॥",
        "index": 85,
        "shloka_num": 85
    },
    {
        "text": "ततः कराग्रैः सहसा समेत्य राजा हरीणाममरेन्द्रशत्रोः ।\nखरैश्च कर्णौ दशनैश्च नासां ददंश पादैर्विददार पार्श्वौ ॥६-६७-८६॥",
        "index": 86,
        "shloka_num": 86
    },
    {
        "text": "स कुम्भकर्णो हृतकर्णनासो विदारितस्तेन रदैर्नखैश्च ।\nरोषाभिभूतः क्षतजार्द्रगात्रः सुग्रीवमाविध्य पिपेष भूमौ ॥६-६७-८७॥",
        "index": 87,
        "shloka_num": 87
    },
    {
        "text": "स भूतले भीमबलाभिपिष्टः सुरारिभिस्तैरभिहन्यमानः ।\nजगाम खं कन्दुकवज्जवेन पुनश्च रामेण समाजगाम ॥६-६७-८८॥",
        "index": 88,
        "shloka_num": 88
    },
    {
        "text": "कर्णनासाविहीनस्तु कुम्भकर्णो महाबलः ।\nरराज शोणितोत्सिक्तो गिरिः प्रस्रवणैरिव ॥६-६७-८९॥",
        "index": 89,
        "shloka_num": 89
    },
    {
        "text": "शोणितार्द्रो महाकायो राक्षसो भीमदर्शनः ।\nयुद्धायाभिमुखो भूयो मनश्चक्रे निशाचरः ॥६-६७-९०॥",
        "index": 90,
        "shloka_num": 90
    },
    {
        "text": "अमर्षाच्छोणितोद्गारी शुशुभे रावणानुजः ।\nनीलाञ्जनचयप्रख्यः ससंध्य इव तोयदः ॥६-६७-९१॥",
        "index": 91,
        "shloka_num": 91
    },
    {
        "text": "गते च तस्मिन् सुरराजशत्रुः क्रोधात् प्रदुद्राव रणाय भूयः ।\nअनायुधोऽस्मीति विचिन्त्य रौद्रो घोरं तदा मुद्गरमाससाद ॥६-६७-९२॥",
        "index": 92,
        "shloka_num": 92
    },
    {
        "text": "ततः स पुर्याः सहसा महौजा निष्क्रम्य तद् वानरसैन्यमुग्रम् ।\nबभक्ष रक्षो युधि कुम्भकर्णः प्रजा युगान्ताग्निरिव प्रवृद्धः ॥६-६७-९३॥",
        "index": 93,
        "shloka_num": 93
    },
    {
        "text": "बुभुक्षितः शोणितमांसगृध्नुः प्रविश्य तद् वानरसैन्यमुग्रम् ।\nचखाद रक्षांसि हरीन् पिशाचान्नृक्षांश्च मोहाद् युधि कुम्भकर्णः ।\nयथैव मृत्युर्हरते युगान्ते स भक्षयामास हरींश्च मुख्यान् ॥६-६७-९४॥",
        "index": 94,
        "shloka_num": 94
    },
    {
        "text": "एकं द्वौ त्रीन् बहून् क्रुद्धो वानरान् सह राक्षसैः ।\nसमादायैकहस्तेन प्रचिक्षेप त्वरन् मुखे ॥६-६७-९५॥",
        "index": 95,
        "shloka_num": 95
    },
    {
        "text": "सम्प्रस्रवंस्तदा मेदः शोणितं च महाबलः ।\nवध्यमानो नगेन्द्राग्रैर्भक्षयामास वानरान् ॥६-६७-९६॥",
        "index": 96,
        "shloka_num": 96
    },
    {
        "text": "ते भक्ष्यमाणा हरयो रामं जग्मुस्तदा गतिम् ।\nकुम्भकर्णो भृशं क्रुद्धः कपीन् खादन् प्रधावति ॥६-६७-९७॥",
        "index": 97,
        "shloka_num": 97
    },
    {
        "text": "शतानि सप्त चाष्टौ च विंशत् त्रिंशत् तथैव च ।\nसम्परिष्वज्य बाहुभ्यां खादन् विपरिधावति ॥६-६७-९८॥",
        "index": 98,
        "shloka_num": 98
    },
    {
        "text": "मेदोवसाशोणितदिग्धगात्रः कर्णावसक्तग्रथितान्त्रमालः ।\nववर्ष शूलानि सुतीक्ष्णदंष्ट्रः कालो युगान्तस्थ इव प्रवृद्धः ॥६-६७-९९॥",
        "index": 99,
        "shloka_num": 99
    },
    {
        "text": "तस्मिन् काले सुमित्रायाः पुत्रः परबलार्दनः ।\nचकार लक्ष्मणः क्रुद्धो युद्धं परपुरंजयः ॥६-६७-१००॥",
        "index": 100,
        "shloka_num": 100
    },
    {
        "text": "स कुम्भकर्णस्य शरान् शरीरे सप्त वीर्यवान् ।\nनिचखानाददे चान्यान् विससर्ज च लक्ष्मणः ॥६-६७-१०१॥",
        "index": 101,
        "shloka_num": 101
    },
    {
        "text": "पीड्यमानस्तदस्त्रं तु विशेषं तत् स राक्षसः ।\nततश्चुकोप बलवान् सुमित्रानन्दवर्धनः ॥६-६७-१०२॥",
        "index": 102,
        "shloka_num": 102
    },
    {
        "text": "अथास्य कवचं शुभ्रं जाम्बूनदमयं शुभम् ।\nप्रच्छादयामास शरैः संध्याभ्रमिव मारुतः ॥६-६७-१०३॥",
        "index": 103,
        "shloka_num": 103
    },
    {
        "text": "नीलाञ्जनचयप्रख्यः शरैः काञ्चनभूषणैः ।\nआपीड्यमानः शुशुभे मेघैः सूर्य इवांशुमान् ॥६-६७-१०४॥",
        "index": 104,
        "shloka_num": 104
    },
    {
        "text": "ततः स राक्षसो भीमः सुमित्रानन्दवर्धनम् ।\nसावज्ञमेव प्रोवाच वाक्यं मेघौघनिःस्वनः ॥६-६७-१०५॥",
        "index": 105,
        "shloka_num": 105
    },
    {
        "text": "अन्तकस्याप्यकष्टेन युधि जेतारमाहवे ।\nयुध्यता मामभीतेन ख्यापिता वीरता त्वया ॥६-६७-१०६॥",
        "index": 106,
        "shloka_num": 106
    },
    {
        "text": "प्रगृहीतायुधस्येह मृत्योरिव महामृधे ।\nतिष्ठन्नप्यग्रतः पूज्यः किमु युद्धप्रदायकः ॥६-६७-१०७॥",
        "index": 107,
        "shloka_num": 107
    },
    {
        "text": "ऐरावतं समारूढो वृतः सर्वामरैः प्रभुः ।\nनैव शक्रोऽपि समरे स्थितपूर्वः कदाचन ॥६-६७-१०८॥",
        "index": 108,
        "shloka_num": 108
    },
    {
        "text": "अद्य त्वयाहं सौमित्रे बालेनापि पराक्रमैः ।\nतोषितो गन्तुमिच्छामि त्वामनुज्ञाप्य राघवम् ॥६-६७-१०९॥",
        "index": 109,
        "shloka_num": 109
    },
    {
        "text": "यत् तु वीर्यबलोत्साहैस्तोषितोऽहं रणे त्वया ।\nराममेवैकमिच्छामि हन्तुं यस्मिन् हते हतम् ॥६-६७-११०॥",
        "index": 110,
        "shloka_num": 110
    },
    {
        "text": "रामे मयात्र निहते येऽन्ये स्थास्यन्ति संयुगे ।\nतानहं योधयिष्यामि स्वबलेन प्रमाथिना ॥६-६७-१११॥",
        "index": 111,
        "shloka_num": 111
    },
    {
        "text": "इत्युक्तवाक्यं तद् रक्षः प्रोवाच स्तुतिसंहितम् ।\nमृधे घोरतरं वाक्यं सौमित्रिः प्रहसन्निव ॥६-६७-११२॥",
        "index": 112,
        "shloka_num": 112
    },
    {
        "text": "यस्त्वं शक्रादिभिर्देवैरसह्यः प्राप्य पौरुषम् ।\nतत् सत्यं नान्यथा वीर दृष्टस्तेऽद्य पराक्रमः ॥६-६७-११३॥",
        "index": 113,
        "shloka_num": 113
    },
    {
        "text": "एष दाशरथी रामस्तिष्ठत्यद्रिरिवाचलः ।\nइति श्रुत्वा ह्यनादृत्य लक्ष्मणं स निशाचरः ॥६-६७-११४॥",
        "index": 114,
        "shloka_num": 114
    },
    {
        "text": "अतिक्रम्य च सौमित्रिं कुम्भकर्णो महाबलः ।\nराममेवाभिदुद्राव कम्पयन्निव मेदिनीम् ॥६-६७-११५॥",
        "index": 115,
        "shloka_num": 115
    },
    {
        "text": "अथ दाशरथी रामो रौद्रमस्त्रं प्रयोजयन् ।\nकुम्भकर्णस्य हृदये ससर्ज निशितान् शरान् ॥६-६७-११६॥",
        "index": 116,
        "shloka_num": 116
    },
    {
        "text": "तस्य रामेण विद्धस्य सहसाभिप्रधावतः ।\nअङ्गारमिश्राः क्रुद्धस्य मुखान्निश्चेरुरर्चिषः ॥६-६७-११७॥",
        "index": 117,
        "shloka_num": 117
    },
    {
        "text": "रामास्त्रविद्धो घोरं वै नर्दन् राक्षसपुङ्गवः ।\nअभ्यधावत संक्रुद्धो हरीन् विद्रावयन् रणे ॥६-६७-११८॥",
        "index": 118,
        "shloka_num": 118
    },
    {
        "text": "तस्योरसि निमग्नास्ते शरा बर्हिणवाससः ।\nहस्ताच्चास्य परिभ्रष्टा गदा चोर्व्यां पपात ह ॥६-६७-११९॥",
        "index": 119,
        "shloka_num": 119
    },
    {
        "text": "आयुधानि च सर्वाणि विप्रकीर्यन्त भूतले ।\nस निरायुधमात्मानं यदा मेने महाबलः ॥६-६७-१२०॥",
        "index": 120,
        "shloka_num": 120
    },
    {
        "text": "मुष्टिभ्यां च कराभ्यां च चकार कदनं महत् ।\nस बाणैरतिविद्धाङ्गः क्षतजेन समुक्षितः ।\nरुधिरं परिसुस्राव गिरिः प्रस्रवणं यथा ॥६-६७-१२१॥",
        "index": 121,
        "shloka_num": 121
    },
    {
        "text": "स तीव्रेण च कोपेन रुधिरेण च मूर्च्छितः ।\nवानरान् राक्षसानृक्षान् खादन् स परिधावति ॥६-६७-१२२॥",
        "index": 122,
        "shloka_num": 122
    },
    {
        "text": "अथ शृङ्गं समाविध्य भीमं भीमपराक्रमः ।\nचिक्षेप राममुद्दिश्य बलवानन्तकोपमः ॥६-६७-१२३॥",
        "index": 123,
        "shloka_num": 123
    },
    {
        "text": "अप्राप्तमन्तरा रामः सप्तभिस्तमजिह्मगैः ।\nचिच्छेद गिरिशृङ्गं तं पुनः संधाय कार्मुकम् ॥६-६७-१२४॥",
        "index": 124,
        "shloka_num": 124
    },
    {
        "text": "ततस्तु रामो धर्मात्मा तस्य शृङ्गं महत् तदा ।\nशरैः काञ्चनचित्राङ्गैश्चिच्छेद भरताग्रजः ॥६-६७-१२५॥",
        "index": 125,
        "shloka_num": 125
    },
    {
        "text": "तन्मेरुशिखराकारं द्योतमानमिव श्रिया ।\nद्वे शते वानराणां च पतमानमपातयत् ॥६-६७-१२६॥",
        "index": 126,
        "shloka_num": 126
    },
    {
        "text": "तस्मिन् काले स धर्मात्मा लक्ष्मणो राममब्रवीत् ।\nकुम्भकर्णवधे युक्तो योगान् परिमृशन् बहून् ॥६-६७-१२७॥",
        "index": 127,
        "shloka_num": 127
    },
    {
        "text": "नैवायं वानरान् राजन् न विजानाति राक्षसान् ।\nमत्तः शोणितगन्धेन स्वान् परांश्चैव खादति ॥६-६७-१२८॥",
        "index": 128,
        "shloka_num": 128
    },
    {
        "text": "साध्वेनमधिरोहन्तु सर्वतो वानरर्षभाः ।\nयूथपाश्च यथा मुख्यास्तिष्ठन्त्वस्मिन् समन्ततः ॥६-६७-१२९॥",
        "index": 129,
        "shloka_num": 129
    },
    {
        "text": "अद्यायं दुर्मतिः काले गुरुभारप्रपीडितः ।\nप्रचरन् राक्षसो भूमौ नान्यान् हन्यात् प्लवंगमान् ॥६-६७-१३०॥",
        "index": 130,
        "shloka_num": 130
    },
    {
        "text": "तस्य तद् वचनं श्रुत्वा राजपुत्रस्य धीमतः ।\nते समारुरुहुर्हृष्टाः कुम्भकर्णं महाबलाः ॥६-६७-१३१॥",
        "index": 131,
        "shloka_num": 131
    },
    {
        "text": "कुम्भकर्णस्तु संक्रुद्धः समारूढः प्लवंगमैः ।\nव्यधूनयत् तान् वेगेन दुष्टहस्तीव हस्तिपान् ॥६-६७-१३२॥",
        "index": 132,
        "shloka_num": 132
    },
    {
        "text": "तान् दृष्ट्वा निर्धुतान् रामो रुष्टोऽयमिति राक्षसम् ।\nसमुत्पपात वेगेन धनुरुत्तममाददे ॥६-६७-१३३॥",
        "index": 133,
        "shloka_num": 133
    },
    {
        "text": "क्रोधरक्तेक्षणो धीरो निर्दहन्निव चक्षुषा ।\nराघवो राक्षसं वेगादभिदुद्राव वेगितः ।\nयूथपान् हर्षयन् सर्वान् कुम्भकर्णबलार्दितान् ॥६-६७-१३४॥",
        "index": 134,
        "shloka_num": 134
    },
    {
        "text": "स चापमादाय भुजंगकल्पं दृढज्यमुग्रं तपनीयचित्रम् ।\nहरीन् समाश्वास्य समुत्पपात रामो निबद्धोत्तमतूणबाणः ॥६-६७-१३५॥",
        "index": 135,
        "shloka_num": 135
    },
    {
        "text": "स वानरगणैस्तैस्तु वृतः परमदुर्जयैः ।\nलक्ष्मणानुचरो वीरः सम्प्रतस्थे महाबलः ॥६-६७-१३६॥",
        "index": 136,
        "shloka_num": 136
    },
    {
        "text": "स ददर्श महात्मानं किरीटिनमरिंदमम् ।\nशोणिताप्लुतरक्ताक्षं कुम्भकर्णं महाबलः ॥६-६७-१३७॥",
        "index": 137,
        "shloka_num": 137
    },
    {
        "text": "सर्वान् समभिधावन्तं यथा रुष्टं दिशागजम् ।\nमार्गमाणं हरीन् क्रुद्धं राक्षसैः परिवारितम् ॥६-६७-१३८॥",
        "index": 138,
        "shloka_num": 138
    },
    {
        "text": "विन्ध्यमन्दरसंकाशं काञ्चनाङ्गदभूषणम् ।\nस्रवन्तं रुधिरं वक्त्राद् वर्षमेघमिवोत्थितम् ॥६-६७-१३९॥",
        "index": 139,
        "shloka_num": 139
    },
    {
        "text": "जिह्वया परिलिह्यन्तं सृक्किणी शोणितोक्षिते ।\nमृद्नन्तं वानरानीकं कालान्तकयमोपमम् ॥६-६७-१४०॥",
        "index": 140,
        "shloka_num": 140
    },
    {
        "text": "तं दृष्ट्वा राक्षसश्रेष्ठं प्रदीप्तानलवर्चसम् ।\nविस्फारयामास तदा कार्मुकं पुरुषर्षभः ॥६-६७-१४१॥",
        "index": 141,
        "shloka_num": 141
    },
    {
        "text": "स तस्य चापनिर्घोषात् कुपितो राक्षसर्षभः ।\nअमृष्यमाणस्तं घोषमभिदुद्राव राघवम् ॥६-६७-१४२॥",
        "index": 142,
        "shloka_num": 142
    },
    {
        "text": "ततस्तु वातोद्धतमेघकल्पं भुजंगराजोत्तमभोगबाहुः ।\nतमापतन्तं धरणीधराभमुवाच रामो युधि कुम्भकर्णम् ॥६-६७-१४३॥",
        "index": 143,
        "shloka_num": 143
    },
    {
        "text": "आगच्छ रक्षोऽधिप मा विषादमवस्थितोऽहं प्रगृहीतचापः ।\nअवेहि मां राक्षसवंशनाशनं यस्त्वं मुहूर्ताद् भविता विचेताः ॥६-६७-१४४॥",
        "index": 144,
        "shloka_num": 144
    },
    {
        "text": "रामोऽयमिति विज्ञाय जहास विकृतस्वनम् ।\nअभ्यधावत संक्रुद्धो हरीन् विद्रावयन् रणे ॥६-६७-१४५॥",
        "index": 145,
        "shloka_num": 145
    },
    {
        "text": "दारयन्निव सर्वेषां हृदयानि वनौकसाम् ।\nप्रहस्य विकृतं भीमं स मेघस्तनितोपमम् ॥६-६७-१४६॥",
        "index": 146,
        "shloka_num": 146
    },
    {
        "text": "कुम्भकर्णो महातेजा राघवं वाक्यमब्रवीत् ।\nनाहं विराधो विज्ञेयो न कबन्धः खरो न च ।\nन वाली न च मारीचः कुम्भकर्णः समागतः ॥६-६७-१४७॥",
        "index": 147,
        "shloka_num": 147
    },
    {
        "text": "पश्य मे मुद्गरं भीमं सर्वं कालायसं महत् ।\nअनेन निर्जिता देवा दानवाश्च पुरा मया ॥६-६७-१४८॥",
        "index": 148,
        "shloka_num": 148
    },
    {
        "text": "विकर्णनास इति मां नावज्ञातुं त्वमर्हसि ।\nस्वल्पापि हि न मे पीडा कर्णनासाविनाशनात् ॥६-६७-१४९॥",
        "index": 149,
        "shloka_num": 149
    },
    {
        "text": "दर्शयेक्ष्वाकुशार्दूल वीर्यं गात्रेषु मेऽनघ ।\nततस्त्वां भक्षयिष्यामि दृष्टपौरुषविक्रमम् ॥६-६७-१५०॥",
        "index": 150,
        "shloka_num": 150
    },
    {
        "text": "स कुम्भकर्णस्य वचो निशम्य रामः सुपुङ्खान् विससर्ज बाणान् ।\nतैराहतो वज्रसमप्रवेगैर्न चुक्षुभे न व्यथते सुरारिः ॥६-६७-१५१॥",
        "index": 151,
        "shloka_num": 151
    },
    {
        "text": "यैः सायकैः सालवरा निकृत्ता वाली हतो वानरपुङ्गवश्च ।\nते कुम्भकर्णस्य तदा शरीरं वज्रोपमा न व्यथयाम्प्रचक्रुः ॥६-६७-१५२॥",
        "index": 152,
        "shloka_num": 152
    },
    {
        "text": "स वारिधारा इव सायकांस्तान् पिबन् शरीरेण महेन्द्रशत्रुः ।\nजघान रामस्य शरप्रवेगं व्याविध्य तं मुद्गरमुग्रवेगम् ॥६-६७-१५३॥",
        "index": 153,
        "shloka_num": 153
    },
    {
        "text": "ततस्तु रक्षः क्षतजानुलिप्तं वित्रासनं देवमहाचमूनाम् ।\nव्याविध्य तं मुद्गरमुग्रवेगं विद्रावयामास चमूं हरीणाम् ॥६-६७-१५४॥",
        "index": 154,
        "shloka_num": 154
    },
    {
        "text": "वायव्यमादाय ततोऽपरास्त्रं रामः प्रचिक्षेप निशाचराय ।\nसमुद्गरं तेन जहार बाहुं स कृत्तबाहुस्तुमुलं ननाद ॥६-६७-१५५॥",
        "index": 155,
        "shloka_num": 155
    },
    {
        "text": "स तस्य बाहुर्गिरिशृङ्गकल्पः समुद्गरो राघवबाणकृत्तः ।\nपपात तस्मिन् हरिराजसैन्ये जघान तां वानरवाहिनीं च ॥६-६७-१५६॥",
        "index": 156,
        "shloka_num": 156
    },
    {
        "text": "ते वानरा भग्नहतावशेषाः पर्यन्तमाश्रित्य तदा विषण्णाः ।\nप्रपीडिताङ्गा ददृशुः सुघोरं नरेन्द्ररक्षोऽधिपसंनिपातम् ॥६-६७-१५७॥",
        "index": 157,
        "shloka_num": 157
    },
    {
        "text": "स कुम्भकर्णोऽस्त्रनिकृत्तबाहुर्महासिकृत्ताग्र इवाचलेन्द्रः ।\nउत्पाटयामास करेण वृक्षं ततोऽभिदुद्राव रणे नरेन्द्रम् ॥६-६७-१५८॥",
        "index": 158,
        "shloka_num": 158
    },
    {
        "text": "तं तस्य बाहुं सहतालवृक्षं समुद्यतं पन्नगभोगकल्पम् ।\nऐन्द्रास्त्रयुक्तेन जघान रामो बाणेन जाम्बूनदचित्रितेन ॥६-६७-१५९॥",
        "index": 159,
        "shloka_num": 159
    },
    {
        "text": "स कुम्भकर्णस्य भुजो निकृत्तः पपात भूमौ गिरिसंनिकाशः ।\nविचेष्टमानो निजघान वृक्षान् शैलान् शिलावानरराक्षसांश्च ॥६-६७-१६०॥",
        "index": 160,
        "shloka_num": 160
    },
    {
        "text": "तं छिन्नबाहुं समवेक्ष्य रामः समापतन्तं सहसा नदन्तम् ।\nद्वावर्धचन्द्रौ निशितौ प्रगृह्य चिच्छेद पादौ युधि राक्षसस्य ॥६-६७-१६१॥",
        "index": 161,
        "shloka_num": 161
    },
    {
        "text": "तौ तस्य पादौ प्रदिशो दिशश्च गिरेर्गुहाश्चैव महार्णवं च ।\nलङ्कां च सेनां कपिराक्षसानां विनादयन्तौ विनिपेततुश्च ॥६-६७-१६२॥",
        "index": 162,
        "shloka_num": 162
    },
    {
        "text": "निकृत्तबाहुर्विनिकृत्तपादो विदार्य वक्त्रं वडवामुखाभम् ।\nदुद्राव रामं सहसाभिगर्जन् राहुर्यथा चन्द्रमिवान्तरिक्षे ॥६-६७-१६३॥",
        "index": 163,
        "shloka_num": 163
    },
    {
        "text": "अपूरयत् तस्य मुखं शिताग्रै रामः शरैर्हेमपिनद्धपुङ्खैः ।\nसम्पूर्णवक्त्रो न शशाक वक्तुं चुकूज कृच्छ्रेण मुमूर्च्छ चापि ॥६-६७-१६४॥",
        "index": 164,
        "shloka_num": 164
    },
    {
        "text": "अथाददे सूर्यमरीचिकल्पं स ब्रह्मदण्डान्तककालकल्पम् ।\nअरिष्टमैन्द्रं निशितं सुपुङ्खं रामः शरं मारुततुल्यवेगम् ॥६-६७-१६५॥",
        "index": 165,
        "shloka_num": 165
    },
    {
        "text": "तं वज्रजाम्बूनदचारुपुङ्खं प्रदीप्तसूर्यज्वलनप्रकाशम् ।\nमहेन्द्रवज्राशनितुल्यवेगं रामः प्रचिक्षेप निशाचराय ॥६-६७-१६६॥",
        "index": 166,
        "shloka_num": 166
    },
    {
        "text": "स सायको राघवबाहुचोदितो दिशःस्वभासा दश सम्प्रकाशयन् ।\nविधूमवैश्वानरभीमदर्शनो जगाम शक्राशनिभीमविक्रमः ॥६-६७-१६७॥",
        "index": 167,
        "shloka_num": 167
    },
    {
        "text": "स तन्महापर्वतकूटसंनिभं सुवृत्तदंष्ट्रं चलचारुकुण्डलम् ।\nचकर्त रक्षोऽधिपतेः शिरस्तदा यथैव वृत्रस्य पुरा पुरंदरः ॥६-६७-१६८॥",
        "index": 168,
        "shloka_num": 168
    },
    {
        "text": "कुम्भकर्णशिरो भाति कुण्डलालंकृतं महत् ।\nआदित्येऽभ्युदिते रात्रौ मध्यस्थ इव चन्द्रमाः ॥६-६७-१६९॥",
        "index": 169,
        "shloka_num": 169
    },
    {
        "text": "तद् रामबाणाभिहतं पपात रक्षःशिरः पर्वतसंनिकाशम् ।\nबभञ्ज चर्यागृहगोपुराणि प्राकारमुच्चं तमपातयच्च ॥६-६७-१७०॥",
        "index": 170,
        "shloka_num": 170
    },
    {
        "text": "तच्चातिकायं हिमवत् प्रकाशं रक्षस्तदा तोयनिधौ पपात ।\nग्राहान् परान् मीनवरान् भुजंगमान् ममर्द भूमिं च तथा विवेश ॥६-६७-१७१॥",
        "index": 171,
        "shloka_num": 171
    },
    {
        "text": "तस्मिन् हते ब्राह्मणदेवशत्रौ महाबले संयति कुम्भकर्णे ।\nचचाल भूर्भूमिधराश्च सर्वे हर्षाच्च देवास्तुमुलं प्रणेदुः ॥६-६७-१७२॥",
        "index": 172,
        "shloka_num": 172
    },
    {
        "text": "ततस्तु देवर्षिमहर्षिपन्नगाः सुराश्च भूतानि सुपर्णगुह्यकाः ।\nसयक्षगन्धर्वगणा नभोगताः प्रहर्षिता रामपराक्रमेण ॥६-६७-१७३॥",
        "index": 173,
        "shloka_num": 173
    },
    {
        "text": "ततस्तु ते तस्य वधेन भूरिणा मनस्विनो नैर्ऋतराजबान्धवाः ।\nविनेदुरुच्चैर्व्यथिता रघूत्तमं हरिं समीक्ष्यैव यथा मतंगजाः ॥६-६७-१७४॥",
        "index": 174,
        "shloka_num": 174
    },
    {
        "text": "स देवलोकस्य तमो निहत्य सूर्यो यथा राहुमुखाद् विमुक्तः ।\nतथा व्यभासीद्धरिसैन्यमध्ये निहत्य रामो युधि कुम्भकर्णम् ॥६-६७-१७५॥",
        "index": 175,
        "shloka_num": 175
    },
    {
        "text": "प्रहर्षमीयुर्बहवश्च वानराः प्रबुद्धपद्मप्रतिमैरिवाननैः ।\nअपूजयन् राघवमिष्टभागिनं हते रिपौ भीमबले नृपात्मजम् ॥६-६७-१७६॥",
        "index": 176,
        "shloka_num": 176
    },
    {
        "text": "स कुम्भकर्णं सुरसैन्यमर्दनं महत्सु युद्धेषु कदाचनाजितम् ।\nननन्द हत्वा भरताग्रजो रणे महासुरं वृत्रमिवामराधिपः ॥६-६७-१७७॥",
        "index": 177,
        "shloka_num": 177
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे कुम्भकर्णवधः नाम सप्तषष्ठितमः सर्गः ॥६-६७॥",
        "index": 178,
        "shloka_num": null
    }
]
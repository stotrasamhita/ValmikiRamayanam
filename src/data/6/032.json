[
    {
        "text": "अथ श्रीमद्वाल्मीकीयरामायणे युद्धकाण्डे सीताविलापः नाम द्वात्रिंशः सर्गः ॥६-३२॥",
        "index": 0,
        "shloka_num": null
    },
    {
        "text": "सा सीता तच्छिरो दृष्ट्वा तच्च कार्मुकमुत्तमम् ।\nसुग्रीवप्रतिसंसर्गमाख्यातं च हनूमता ॥६-३२-१॥",
        "index": 1,
        "shloka_num": 1
    },
    {
        "text": "नयने मुखवर्णं च भर्तुस्तत्सदृशं मुखम् ।\nकेशान् केशान्तदेशं च तं च चूडामणिं शुभम् ॥६-३२-२॥",
        "index": 2,
        "shloka_num": 2
    },
    {
        "text": "एतैः सर्वैरभिज्ञानैरभिज्ञाय सुदुःखिता ।\nविजगर्हेऽत्र कैकेयीं क्रोशन्ती कुररी यथा ॥६-३२-३॥",
        "index": 3,
        "shloka_num": 3
    },
    {
        "text": "सकामा भव कैकेयि हतोऽयं कुलनन्दनः ।\nकुलमुत्सादितं सर्वं त्वया कलहशीलया ॥६-३२-४॥",
        "index": 4,
        "shloka_num": 4
    },
    {
        "text": "आर्येण किं नु कैकेय्याः कृतं रामेण विप्रियम् ।\nयन्मया चीरवसनं दत्त्वा प्रव्राजितो वनम् ॥६-३२-५॥",
        "index": 5,
        "shloka_num": 5
    },
    {
        "text": "एवमुक्त्वा तु वैदेही वेपमाना तपस्विनी ।\nजगाम जगतीं बाला छिन्ना तु कदली यथा ॥६-३२-६॥",
        "index": 6,
        "shloka_num": 6
    },
    {
        "text": "सा मुहूर्तात् समाश्वस्य परिलभ्याथ चेतनाम् ।\nतच्छिरः समुपास्थाय विललापायतेक्षणा ॥६-३२-७॥",
        "index": 7,
        "shloka_num": 7
    },
    {
        "text": "हा हतास्मि महाबाहो वीरव्रतमनुव्रत ।\nइमां ते पश्चिमावस्थां गतास्मि विधवा कृता ॥६-३२-८॥",
        "index": 8,
        "shloka_num": 8
    },
    {
        "text": "प्रथमं मरणं नार्या भर्तुर्वैगुण्यमुच्यते ।\nसुवृत्तः साधुवृत्तायाः संवृत्तस्त्वं ममाग्रतः ॥६-३२-९॥",
        "index": 9,
        "shloka_num": 9
    },
    {
        "text": "महद् दुःखं प्रपन्नाया मग्नायाः शोकसागरे ।\nयो हि मामुद्यतस्त्रातुं सोऽपि त्वं विनिपातितः ॥६-३२-१०॥",
        "index": 10,
        "shloka_num": 10
    },
    {
        "text": "सा श्वश्रूर्मम कौसल्या त्वया पुत्रेण राघव ।\nवत्सेनेव यथा धेनुर्विवत्सा वत्सला कृता ॥६-३२-११॥",
        "index": 11,
        "shloka_num": 11
    },
    {
        "text": "उद्दिष्टं दीर्घमायुस्ते दैवज्ञैरपि राघव ।\nअनृतं वचनं तेषामल्पायुरसि राघव ॥६-३२-१२॥",
        "index": 12,
        "shloka_num": 12
    },
    {
        "text": "अथवा नश्यति प्रज्ञा प्राज्ञस्यापि सतस्तव ।\nपचत्येनं तथा कालो भूतानां प्रभवो ह्ययम् ॥६-३२-१३॥",
        "index": 13,
        "shloka_num": 13
    },
    {
        "text": "अदृष्टं मृत्युमापन्नः कस्मात् त्वं नयशास्त्रवित् ।\nव्यसनानामुपायज्ञः कुशलो ह्यसि वर्जने ॥६-३२-१४॥",
        "index": 14,
        "shloka_num": 14
    },
    {
        "text": "तथा त्वं सम्परिष्वज्य रौद्रयातिनृशंसया ।\nकालरात्र्या ममाच्छिद्य हृतः कमललोचन ॥६-३२-१५॥",
        "index": 15,
        "shloka_num": 15
    },
    {
        "text": "इह शेषे महाबाहो मां विहाय तपस्विनीम् ।\nप्रियामिव यथा नारीं पृथिवीं पुरुषर्षभ ॥६-३२-१६॥",
        "index": 16,
        "shloka_num": 16
    },
    {
        "text": "अर्चितं सततं यत्नाद् गन्धमाल्यैर्मया तव ।\nइदं ते मत्प्रियं वीर धनुः काञ्चनभूषितम् ॥६-३२-१७॥",
        "index": 17,
        "shloka_num": 17
    },
    {
        "text": "पित्रा दशरथेन त्वं श्वशुरेण ममानघ ।\nसर्वैश्च पितृभिः सार्धं नूनं स्वर्गे समागतः ॥६-३२-१८॥",
        "index": 18,
        "shloka_num": 18
    },
    {
        "text": "दिवि नक्षत्रभूतं च महत्कर्मकृतं तथा ।\nपुण्यं राजर्षिवंशं त्वमात्मनः समुपेक्षसे ॥६-३२-१९॥",
        "index": 19,
        "shloka_num": 19
    },
    {
        "text": "किं मां न प्रेक्षसे राजन् किं वा न प्रतिभाषसे ।\nबालां बालेन सम्प्राप्तां भार्यां मां सहचारिणीम् ॥६-३२-२०॥",
        "index": 20,
        "shloka_num": 20
    },
    {
        "text": "संश्रुतं गृह्णता पाणिं चरिष्यामीति यत् त्वया ।\nस्मर तन्नाम काकुत्स्थ नय मामपि दुःखिताम् ॥६-३२-२१॥",
        "index": 21,
        "shloka_num": 21
    },
    {
        "text": "कस्मान्मामपहाय त्वं गतो गतिमतां वर ।\nअस्माल्लोकादमुं लोकं त्यक्त्वा मामपि दुःखिताम् ॥६-३२-२२॥",
        "index": 22,
        "shloka_num": 22
    },
    {
        "text": "कल्याणै रुचिरं गात्रं परिष्वक्तं मयैव तु ।\nक्रव्यादैस्तच्छरीरं ते नूनं विपरिकृष्यते ॥६-३२-२३॥",
        "index": 23,
        "shloka_num": 23
    },
    {
        "text": "अग्निष्टोमादिभिर्यज्ञैरिष्टवानाप्तदक्षिणैः ।\nअग्निहोत्रेण संस्कारं केन त्वं न तु लप्स्यसे ॥६-३२-२४॥",
        "index": 24,
        "shloka_num": 24
    },
    {
        "text": "प्रव्रज्यामुपपन्नानां त्रयाणामेकमागतम् ।\nपरिप्रेक्ष्यति कौसल्या लक्ष्मणं शोकलालसा ॥६-३२-२५॥",
        "index": 25,
        "shloka_num": 25
    },
    {
        "text": "स तस्याः परिपृच्छन्त्या वधं मित्रबलस्य ते ।\nतव चाख्यास्यते नूनं निशायां राक्षसैर्वधम् ॥६-३२-२६॥",
        "index": 26,
        "shloka_num": 26
    },
    {
        "text": "सा त्वां सुप्तं हतं ज्ञात्वा मां च रक्षोगृहं गताम् ।\nहृदयेनावदीर्णेन न भविष्यति राघव ॥६-३२-२७॥",
        "index": 27,
        "shloka_num": 27
    },
    {
        "text": "मम हेतोरनार्याया अनघः पार्थिवात्मजः ।\nरामः सागरमुत्तीर्य वीर्यवान् गोष्पदे हतः ॥६-३२-२८॥",
        "index": 28,
        "shloka_num": 28
    },
    {
        "text": "अहं दाशरथेनोढा मोहात् स्वकुलपांसनी ।\nआर्यपुत्रस्य रामस्य भार्या मृत्युरजायत ॥६-३२-२९॥",
        "index": 29,
        "shloka_num": 29
    },
    {
        "text": "नूनमन्यां मया जातिं वारितं दानमुत्तमम् ।\nयाहमद्यैव शोचामि भार्या सर्वातिथेरिह ॥६-३२-३०॥",
        "index": 30,
        "shloka_num": 30
    },
    {
        "text": "साधु घातय मां क्षिप्रं रामस्योपरि रावण ।\nसमानय पतिं पत्न्या कुरु कल्याणमुत्तमम् ॥६-३२-३१॥",
        "index": 31,
        "shloka_num": 31
    },
    {
        "text": "शिरसा मे शिरश्चास्य कायं कायेन योजय ।\nरावणानुगमिष्यामि गतिं भर्तुर्महात्मनः ॥६-३२-३२॥",
        "index": 32,
        "shloka_num": 32
    },
    {
        "text": "इतीव दुःखसंतप्ता विललापायतेक्षणा ।\nभर्तुः शिरो धनुश्चैव ददर्श जनकात्मजा ॥६-३२-३३॥",
        "index": 33,
        "shloka_num": 33
    },
    {
        "text": "एवं लालप्यमानायां सीतायां तत्र राक्षसः ।\nअभिचक्राम भर्तारमनीकस्थः कृताञ्जलिः ॥६-३२-३४॥",
        "index": 34,
        "shloka_num": 34
    },
    {
        "text": "विजयस्वार्यपुत्रेति सोऽभिवाद्य प्रसाद्य च ।\nन्यवेदयदनुप्राप्तं प्रहस्तं वाहिनीपतिम् ॥६-३२-३५॥",
        "index": 35,
        "shloka_num": 35
    },
    {
        "text": "अमात्यैः सहितः सर्वैः प्रहस्तस्त्वामुपस्थितः ।\nतेन दर्शनकामेन अहं प्रस्थापितः प्रभो ॥६-३२-३६॥",
        "index": 36,
        "shloka_num": 36
    },
    {
        "text": "नूनमस्ति महाराज राजभावात् क्षमान्वित ।\nकिंचिदात्ययिकं कार्यं तेषां त्वं दर्शनं कुरु ॥६-३२-३७॥",
        "index": 37,
        "shloka_num": 37
    },
    {
        "text": "एतच्छ्रुत्वा दशग्रीवो राक्षसप्रतिवेदितम् ।\nअशोकवनिकां त्यक्त्वा मन्त्रिणां दर्शनं ययौ ॥६-३२-३८॥",
        "index": 38,
        "shloka_num": 38
    },
    {
        "text": "स तु सर्वं समर्थ्यैव मन्त्रिभिः कृत्यमात्मनः ।\nसभां प्रविश्य विदधे विदित्वा रामविक्रमम् ॥६-३२-३९॥",
        "index": 39,
        "shloka_num": 39
    },
    {
        "text": "अन्तर्धानं तु तच्छीर्षं तच्च कार्मुकमुत्तमम् ।\nजगाम रावणस्यैव निर्याणसमनन्तरम् ॥६-३२-४०॥",
        "index": 40,
        "shloka_num": 40
    },
    {
        "text": "राक्षसेन्द्रस्तु तैः सार्धं मन्त्रिभिर्भीमविक्रमैः ।\nसमर्थयामास तदा रामकार्यविनिश्चयम् ॥६-३२-४१॥",
        "index": 41,
        "shloka_num": 41
    },
    {
        "text": "अविदूरस्थितान् सर्वान् बलाध्यक्षान् हितैषिणः ।\nअब्रवीत् कालसदृशं रावणो राक्षसाधिपः ॥६-३२-४२॥",
        "index": 42,
        "shloka_num": 42
    },
    {
        "text": "शीघ्रं भेरीनिनादेन स्फुटं कोणाहतेन मे ।\nसमानयध्वं सैन्यानि वक्तव्यं च न कारणम् ॥६-३२-४३॥",
        "index": 43,
        "shloka_num": 43
    },
    {
        "text": "ततस्तथेति प्रतिगृह्य तद्वचस्तदैव दूताः सहसा महद् बलम् ।\nसमानयंश्चैव समागतं च न्यवेदयन् भर्तरि युद्धकाङ्क्षिणि ॥६-३२-४४॥",
        "index": 44,
        "shloka_num": 44
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सीताविलापः नाम द्वात्रिंशः सर्गः ॥६-३२॥",
        "index": 45,
        "shloka_num": null
    }
]
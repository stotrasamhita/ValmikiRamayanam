[
    {
        "text": "अथ श्रीमद्वाल्मीकीयरामायणे युद्धकाण्डे सरमासमाश्वासनम् नाम त्रयस्त्रिंशः सर्गः ॥६-३३॥",
        "index": 0,
        "shloka_num": null
    },
    {
        "text": "सीतां तु मोहितां दृष्ट्वा सरमा नाम राक्षसी ।\nआससादाथ वैदेहीं प्रियां प्रणयिनी सखीम् ॥६-३३-१॥",
        "index": 1,
        "shloka_num": 1
    },
    {
        "text": "मोहितां राक्षसेन्द्रेण सीतां परमदुःखिताम् ।\nआश्वासयामास तदा सरमा मृदुभाषिणी ॥६-३३-२॥",
        "index": 2,
        "shloka_num": 2
    },
    {
        "text": "सा हि तत्र कृता मित्रं सीतया रक्ष्यमाणया ।\nरक्षन्ती रावणादिष्टा सानुक्रोशा दृढव्रता ॥६-३३-३॥",
        "index": 3,
        "shloka_num": 3
    },
    {
        "text": "सा ददर्श सखी सीतां सरमा नष्टचेतनाम् ।\nउपावृत्योत्थितां ध्वस्तां वडवामिव पांसुषु ॥६-३३-४॥",
        "index": 4,
        "shloka_num": 4
    },
    {
        "text": "तां समाश्वासयामास सखीस्नेहेन सुव्रताम् ।\nसमाश्वसिहि वैदेहि मा भूत् ते मनसो व्यथा ।\nउक्ता यद् रावणेन त्वं प्रयुक्तश्च स्वयं त्वया ॥६-३३-५॥",
        "index": 5,
        "shloka_num": 5
    },
    {
        "text": "सखीस्नेहेन तद् भीरु मया सर्वं प्रतिश्रुतम् ।\nलीनया गहने शून्ये भयमुत्सृज्य रावणात् ।\nतव हेतोर्विशालाक्षि नहि मे रावणाद् भयम् ॥६-३३-६॥",
        "index": 6,
        "shloka_num": 6
    },
    {
        "text": "स सम्भ्रान्तश्च निष्क्रान्तो यत्कृते राक्षसेश्वरः ।\nतत्र मे विदितं सर्वमभिनिष्क्रम्य मैथिलि ॥६-३३-७॥",
        "index": 7,
        "shloka_num": 7
    },
    {
        "text": "न शक्यं सौप्तिकं कर्तुं रामस्य विदितात्मनः ।\nवधश्च पुरुषव्याघ्रे तस्मिन् नैवोपपद्यते ॥६-३३-८॥",
        "index": 8,
        "shloka_num": 8
    },
    {
        "text": "न त्वेवं वानरा हन्तुं शक्याः पादपयोधिनः ।\nसुरा देवर्षभेणेव रामेण हि सुरक्षिताः ॥६-३३-९॥",
        "index": 9,
        "shloka_num": 9
    },
    {
        "text": "दीर्घवृत्तभुजः श्रीमान् महोरस्कः प्रतापवान् ।\nधन्वी सन्नहनोपेतो धर्मात्मा भुवि विश्रुतः ॥६-३३-१०॥",
        "index": 10,
        "shloka_num": 10
    },
    {
        "text": "विक्रान्तो रक्षिता नित्यमात्मनश्च परस्य च ।\nलक्ष्मणेन सह भ्रात्रा कुलीनो नयशास्त्रवित् ॥६-३३-११॥",
        "index": 11,
        "shloka_num": 11
    },
    {
        "text": "हन्ता परबलौघानामचिन्त्यबलपौरुषः ।\nन हतो राघवः श्रीमान् सीते शत्रुनिबर्हणः ॥६-३३-१२॥",
        "index": 12,
        "shloka_num": 12
    },
    {
        "text": "अयुक्तबुद्धिकृत्येन सर्वभूतविरोधिना ।\nएवं प्रयुक्ता रौद्रेण माया मायाविना त्वयि ॥६-३३-१३॥",
        "index": 13,
        "shloka_num": 13
    },
    {
        "text": "शोकस्ते विगतः सर्वकल्याणं त्वामुपस्थितम् ।\nध्रुवं त्वां भजते लक्ष्मीः प्रियं ते भवति शृणु ॥६-३३-१४॥",
        "index": 14,
        "shloka_num": 14
    },
    {
        "text": "उत्तीर्य सागरं रामः सह वानरसेनया ।\nसन्निविष्टः समुद्रस्य तीरमासाद्य दक्षिणम् ॥६-३३-१५॥",
        "index": 15,
        "shloka_num": 15
    },
    {
        "text": "दृष्टो मे परिपूर्णार्थः काकुत्स्थः सहलक्ष्मणः ।\nसहितैः सागरान्तस्थैर्बलैस्तिष्ठति रक्षितः ॥६-३३-१६॥",
        "index": 16,
        "shloka_num": 16
    },
    {
        "text": "अनेन प्रेषिता ये च राक्षसा लघुविक्रमाः ।\nराघवस्तीर्ण इत्येवं प्रवृत्तिस्तैरिहाहृता ॥६-३३-१७॥",
        "index": 17,
        "shloka_num": 17
    },
    {
        "text": "स तां श्रुत्वा विशालाक्षि प्रवृत्तिं राक्षसाधिपः ।\nएष मन्त्रयते सर्वैः सचिवैः सह रावणः ॥६-३३-१८॥",
        "index": 18,
        "shloka_num": 18
    },
    {
        "text": "इति ब्रुवाणा सरमा राक्षसी सीतया सह ।\nसर्वोद्योगेन सैन्यानां शब्दं शुश्राव भैरवम् ॥६-३३-१९॥",
        "index": 19,
        "shloka_num": 19
    },
    {
        "text": "दण्डनिर्घातवादिन्याः श्रुत्वा भेर्या महास्वनम् ।\nउवाच सरमा सीतामिदं मधुरभाषिणी ॥६-३३-२०॥",
        "index": 20,
        "shloka_num": 20
    },
    {
        "text": "सन्नाहजननी ह्येषा भैरवा भीरु भेरिका ।\nभेरीनादं च गम्भीरं शृणु तोयदनिःस्वनम् ॥६-३३-२१॥",
        "index": 21,
        "shloka_num": 21
    },
    {
        "text": "कल्प्यन्ते मत्तमातङ्गा युज्यन्ते रथवाजिनः ।\nदृश्यन्ते तुरगारूढाः प्रासहस्ताः सहस्रशः ॥६-३३-२२॥",
        "index": 22,
        "shloka_num": 22
    },
    {
        "text": "तत्र तत्र च सन्नद्धाः सम्पतन्ति सहस्रशः ।\nआपूर्यन्ते राजमार्गाः सैन्यैरद्भुतदर्शनैः ॥६-३३-२३॥",
        "index": 23,
        "shloka_num": 23
    },
    {
        "text": "वेगवद्भिर्नदद्भिश्च तोयौघैरिव सागरः ।\nशस्त्राणां च प्रसन्नानां चर्मणां वर्मणां तथा ॥६-३३-२४॥",
        "index": 24,
        "shloka_num": 24
    },
    {
        "text": "रथवाजिगजानां च राक्षसेन्द्रानुयायिनाम् ।\nसम्भ्रमो रक्षसामेष हृषितानां तरस्विनाम् ॥६-३३-२५॥",
        "index": 25,
        "shloka_num": 25
    },
    {
        "text": "प्रभां विसृजतां पश्य नानावर्णसमुत्थिताम् ।\nवनं निर्दहतो घर्मे यथा रूपं विभावसोः ॥६-३३-२६॥",
        "index": 26,
        "shloka_num": 26
    },
    {
        "text": "घण्टानां शृणु निर्घोषं रथानां शृणु निःस्वनम् ।\nहयानां हेषमाणानां शृणु तूर्यध्वनिं तथा ॥६-३३-२७॥",
        "index": 27,
        "shloka_num": 27
    },
    {
        "text": "उद्यतायुधहस्तानां राक्षसेन्द्रानुयायिनाम् ।\nसम्भ्रमो रक्षसामेष तुमुलो लोमहर्षणम् ॥६-३३-२८॥",
        "index": 28,
        "shloka_num": 28
    },
    {
        "text": "श्रीस्त्वां भजति शोकघ्नी रक्षसां भयमागतम् ।\nरामः कमलपत्राक्षो दैत्यानामिव वासवः ॥६-३३-२९॥",
        "index": 29,
        "shloka_num": 29
    },
    {
        "text": "अवजित्य जितक्रोधस्तमचिन्त्यपराक्रमः ।\nरावणं समरे हत्वा भर्ता त्वाधिगमिष्यति ॥६-३३-३०॥",
        "index": 30,
        "shloka_num": 30
    },
    {
        "text": "विक्रमिष्यति रक्षःसु भर्ता ते सहलक्ष्मणः ।\nयथा शत्रुषु शत्रुघ्नो विष्णुना सह वासवः ॥६-३३-३१॥",
        "index": 31,
        "shloka_num": 31
    },
    {
        "text": "आगतस्य हि रामस्य क्षिप्रमङ्कागतां सतीम् ।\nअहं द्रक्ष्यामि सिद्धार्थां त्वां शत्रौ विनिपातिते ॥६-३३-३२॥",
        "index": 32,
        "shloka_num": 32
    },
    {
        "text": "अस्राण्यानन्दजानि त्वं वर्तयिष्यसि जानकि ।\nसमागम्य परिष्वक्ता तस्योरसि महोरसः ॥६-३३-३३॥",
        "index": 33,
        "shloka_num": 33
    },
    {
        "text": "अचिरान्मोक्ष्यते सीते देवि ते जघनं गताम् ।\nधृतामेकां बहून् मासान् वेणीं रामो महाबलः ॥६-३३-३४॥",
        "index": 34,
        "shloka_num": 34
    },
    {
        "text": "तस्य दृष्ट्वा मुखं देवि पूर्णचन्द्रमिवोदितम् ।\nमोक्ष्यसे शोकजं वारि निर्मोकमिव पन्नगी ॥६-३३-३५॥",
        "index": 35,
        "shloka_num": 35
    },
    {
        "text": "रावणं समरे हत्वा नचिरादेव मैथिलि ।\nत्वया समग्रः प्रियया सुखार्हो लप्स्यते सुखम् ॥६-३३-३६॥",
        "index": 36,
        "shloka_num": 36
    },
    {
        "text": "सभाजिता त्वं रामेण मोदिष्यसि महात्मना ।\nसुवर्षेण समायुक्ता यथा सस्येन मेदिनी ॥६-३३-३७॥",
        "index": 37,
        "shloka_num": 37
    },
    {
        "text": "गिरिवरमभितो विवर्तमानो हय इव मण्डलमाशु यः करोति ।\nतमिह शरणमभ्युपैहि देवि दिवसकरं प्रभवो ह्ययं प्रजानाम् ॥६-३३-३८॥",
        "index": 38,
        "shloka_num": 38
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे सरमासमाश्वासनम् नाम त्रयस्त्रिंशः सर्गः ॥६-३३॥",
        "index": 39,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे रावणसुग्रीवनियुद्धम् नाम चत्वारिंशः सर्गः ॥६-४०॥",
        "index": 0,
        "shloka_num": null
    },
    {
        "text": "ततो रामः सुवेलाग्रं योजनद्वयमण्डलम् ।\nउपारोहत् ससुग्रीवो हरियूथैः समन्वितः ॥६-४०-१॥",
        "index": 1,
        "shloka_num": 1
    },
    {
        "text": "स्थित्वा मुहूर्तं तत्रैव दिशो दश विलोकयन् ।\nत्रिकूटशिखरे रम्ये निर्मितां विश्वकर्मणा ॥६-४०-२॥",
        "index": 2,
        "shloka_num": 2
    },
    {
        "text": "ददर्श लङ्कां सुन्यस्तां रम्यकाननशोभिताम् ।\nतस्य गोपुरशृङ्गस्थं राक्षसेन्द्रं दुरासदम् ॥६-४०-३॥",
        "index": 3,
        "shloka_num": 3
    },
    {
        "text": "श्वेतचामरपर्यन्तं विजयच्छत्रशोभितम् ।\nरक्तचन्दनसंलिप्तं रत्नाभरणभूषितम् ॥६-४०-४॥",
        "index": 4,
        "shloka_num": 4
    },
    {
        "text": "नीलजीमूतसङ्काशं हेमसञ्छादिताम्बरम् ।\nऐरावतविषाणाग्रैरुत्कृष्टकिणवक्षसम् ॥६-४०-५॥",
        "index": 5,
        "shloka_num": 5
    },
    {
        "text": "शशलोहितरागेण संवीतं रक्तवाससा ।\nसन्ध्यातपेन सञ्छन्नं मेघराशिमिवाम्बरे ॥६-४०-६॥",
        "index": 6,
        "shloka_num": 6
    },
    {
        "text": "पश्यतां वानरेन्द्राणां राघवस्यापि पश्यतः ।\nदर्शनाद् राक्षसेन्द्रस्य सुग्रीवः सहसोत्थितः ॥६-४०-७॥",
        "index": 7,
        "shloka_num": 7
    },
    {
        "text": "क्रोधवेगेन संयुक्तः सत्त्वेन च बलेन च ।\nअचलाग्रादथोत्थाय पुप्लुवे गोपुरस्थले ॥६-४०-८॥",
        "index": 8,
        "shloka_num": 8
    },
    {
        "text": "स्थित्वा मुहूर्तं सम्प्रेक्ष्य निर्भयेनान्तरात्मना ।\nतृणीकृत्य च तद् रक्षः सोऽब्रवीत् परुषं वचः ॥६-४०-९॥",
        "index": 9,
        "shloka_num": 9
    },
    {
        "text": "लोकनाथस्य रामस्य सखा दासोऽस्मि राक्षस ।\nन मया मोक्ष्यसेऽद्य त्वं पार्थिवेन्द्रस्य तेजसा ॥६-४०-१०॥",
        "index": 10,
        "shloka_num": 10
    },
    {
        "text": "इत्युक्त्वा सहसोत्पत्य पुप्लुवे तस्य चोपरि ।\nआकृष्य मुकुटं चित्रं पातयामास तद् भुवि ॥६-४०-११॥",
        "index": 11,
        "shloka_num": 11
    },
    {
        "text": "समीक्ष्य तूर्णमायान्तं बभाषे तं निशाचरः ।\nसुग्रीवस्त्वं परोक्षं मे हीनग्रीवो भविष्यसि ॥६-४०-१२॥",
        "index": 12,
        "shloka_num": 12
    },
    {
        "text": "इत्युक्त्वोत्थाय तं क्षिप्रं बाहुभ्यामाक्षिपत् तले ।\nकन्दुवत् स समुत्थाय बाहुभ्यामाक्षिपद्धरिः ॥६-४०-१३॥",
        "index": 13,
        "shloka_num": 13
    },
    {
        "text": "परस्परं स्वेदविदिग्धगात्रौ परस्परं शोणितरक्तदेहौ ।\nपरस्परं श्लिष्टनिरुद्धचेष्टौ परस्परं शाल्मलिकिंशुकाविव ॥६-४०-१४॥",
        "index": 14,
        "shloka_num": 14
    },
    {
        "text": "मुष्टिप्रहारैश्च तलप्रहारैररत्निघातैश्च कराग्रघातैः ।\nतौ चक्रतुर्युद्धमसह्यरूपं महाबलौ राक्षसवानरेन्द्रौ ॥६-४०-१५॥",
        "index": 15,
        "shloka_num": 15
    },
    {
        "text": "कृत्वा नियुद्धं भृशमुग्रवेगौ कालं चिरं गोपुरवेदिमध्ये ।\nउत्क्षिप्य चोत्क्षिप्य विनम्य देहौ पादक्रमाद् गोपुरवेदिलग्नौ ॥६-४०-१६॥",
        "index": 16,
        "shloka_num": 16
    },
    {
        "text": "अन्योन्यमापीड्य विलग्नदेहौ तौ पेततुः सालनिखातमध्ये ।\nउत्पेततुर्भूमितलं स्पृशन्तौ स्थित्वा मुहूर्तं त्वभिनिःश्वसन्तौ ॥६-४०-१७॥",
        "index": 17,
        "shloka_num": 17
    },
    {
        "text": "आलिङ्ग्य चालिङ्ग्य च बाहुयोक्त्रैः संयोजयामासतुराहवे तौ ।\nसंरम्भशिक्षाबलसम्प्रयुक्तौ सुचेरतुः सम्प्रति युद्धमार्गैः ॥६-४०-१८॥",
        "index": 18,
        "shloka_num": 18
    },
    {
        "text": "शार्दूलसिंहाविव जातदंष्ट्रौ गजेन्द्रपोताविव सम्प्रयुक्तौ ।\nसंहत्य संवेद्य च तौ कराभ्यां तौ पेततुर्वै युगपद् धरायाम् ॥६-४०-१९॥",
        "index": 19,
        "shloka_num": 19
    },
    {
        "text": "उद्यम्य चान्योन्यमधिक्षिपन्तौ सञ्चक्रमाते बहु युद्धमार्गे ।\nव्यायामशिक्षाबलसम्प्रयुक्तौ क्लमं न तौ जग्मतुराशु वीरौ ॥६-४०-२०॥",
        "index": 20,
        "shloka_num": 20
    },
    {
        "text": "बाहूत्तमैर्वारणवारणाभैर्निवारयन्तौ परवारणाभौ ।\nचिरेण कालेन भृशं प्रयुद्धौ सञ्चेरतुर्मण्डलमार्गमाशु ॥६-४०-२१॥",
        "index": 21,
        "shloka_num": 21
    },
    {
        "text": "तौ परस्परमासाद्य यत्तावन्योन्यसूदने ।\nमार्जाराविव भक्षार्थेऽवतस्थाते मुहुर्मुहुः ॥६-४०-२२॥",
        "index": 22,
        "shloka_num": 22
    },
    {
        "text": "मण्डलानि विचित्राणि स्थानानि विविधानि च ।\nगोमूत्रकाणि चित्राणि गतप्रत्यागतानि च ॥६-४०-२३॥",
        "index": 23,
        "shloka_num": 23
    },
    {
        "text": "तिरश्चीनगतान्येव तथा वक्रगतानि च ।\nपरिमोक्षं प्रहाराणां वर्जनं परिधावनम् ॥६-४०-२४॥",
        "index": 24,
        "shloka_num": 24
    },
    {
        "text": "अभिद्रवणमाप्लावमवस्थानं सविग्रहम् ।\nपरावृत्तमपावृत्तमपद्रुतमवप्लुतम् ॥६-४०-२५॥",
        "index": 25,
        "shloka_num": 25
    },
    {
        "text": "उपन्यस्तमपन्यस्तं युद्धमार्गविशारदौ ।\nतौ विचेरतुरन्योन्यं वानरेन्द्रश्च रावणः ॥६-४०-२६॥",
        "index": 26,
        "shloka_num": 26
    },
    {
        "text": "एतस्मिन्नन्तरे रक्षो मायाबलमथात्मनः ।\nआरब्धुमुपसम्पेदे ज्ञात्वा तं वानराधिपः ॥६-४०-२७॥",
        "index": 27,
        "shloka_num": 27
    },
    {
        "text": "उत्पपात तदाऽऽकाशं जितकाशी जितक्लमः ।\nरावणः स्थित एवात्र हरिराजेन वञ्चितः ॥६-४०-२८॥",
        "index": 28,
        "shloka_num": 28
    },
    {
        "text": "अथ हरिवरनाथः प्राप्तसङ्ग्रामकीर्तिर्निशिचरपतिमाजौ योजयित्वा श्रमेण ।\nगगनमतिविशालं लङ्घयित्वार्कसूनुर्हरिगणबलमध्ये रामपार्श्वं जगाम ॥६-४०-२९॥",
        "index": 29,
        "shloka_num": 29
    },
    {
        "text": "इति स सवितृसूनुस्तत्र तत् कर्म कृत्वा पवनगतिरनीकं प्राविशत् सम्प्रहृष्टः ।\nरघुवरनृपसूनोर्वर्धयन् युद्धहर्षं तरुमृगगणमुख्यैः पूज्यमानो हरीन्द्रः ॥६-४०-३०॥",
        "index": 30,
        "shloka_num": 30
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणसुग्रीवनियुद्धम् नाम चत्वारिंशः सर्गः ॥६-४०॥",
        "index": 31,
        "shloka_num": null
    }
]
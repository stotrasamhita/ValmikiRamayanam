[
    {
        "text": "अथ श्रीमद्वाल्मीकीयरामायणे युद्धकाण्डे राक्षसीविलापः नाम पञ्चनवतितमः सर्गः ॥६-९५॥",
        "index": 0,
        "shloka_num": null
    },
    {
        "text": "तानि नागसहस्राणि सारोहाणि च वाजिनाम् ।\nरथानां त्वग्निवर्णानां सध्वजानां सहस्रशः ॥६-९५-१॥",
        "index": 1,
        "shloka_num": 1
    },
    {
        "text": "राक्षसानां सहस्राणि गदापरिघयोधिनाम् ।\nकाञ्चनध्वजचित्राणां शूराणां कामरूपिणाम् ॥६-९५-२॥",
        "index": 2,
        "shloka_num": 2
    },
    {
        "text": "निहतानि शरैर्दीप्तैस्तप्तकाञ्चनभूषणैः ।\nरावणेन प्रयुक्तानि रामेणाक्लिष्टकर्मणा ॥६-९५-३॥",
        "index": 3,
        "shloka_num": 3
    },
    {
        "text": "दृष्ट्वा श्रुत्वा च सम्भ्रान्ता हतशेषा निशाचराः ।\nराक्षस्यश्च समागम्य दीनाश्चिन्तापरिप्लुताः ॥६-९५-४॥",
        "index": 4,
        "shloka_num": 4
    },
    {
        "text": "विधवा हतपुत्राश्च क्रोशन्त्यो हतबान्धवाः ।\nराक्षस्यः सह संगम्य दुःखार्ताः पर्यदेवयन् ॥६-९५-५॥",
        "index": 5,
        "shloka_num": 5
    },
    {
        "text": "कथं शूर्पणखा वृद्धा कराला निर्णतोदरी ।\nआससाद वने रामं कंदर्पसमरूपिणम् ॥६-९५-६॥",
        "index": 6,
        "shloka_num": 6
    },
    {
        "text": "सुकुमारं महासत्त्वं सर्वभूतहिते रतम् ।\nतं दृष्ट्वा लोकवध्या सा हीनरूपा प्रकामिता ॥६-९५-७॥",
        "index": 7,
        "shloka_num": 7
    },
    {
        "text": "कथं सर्वगुणैर्हीना गुणवन्तं महौजसम् ।\nसुमुखं दुर्मुखी रामं कामयामास राक्षसी ॥६-९५-८॥",
        "index": 8,
        "shloka_num": 8
    },
    {
        "text": "जनस्यास्याल्पभाग्यत्वाद् वलिनी श्वेतमूर्धजा ।\nअकार्यमपहास्यं च सर्वलोकविगर्हितम् ॥६-९५-९॥",
        "index": 9,
        "shloka_num": 9
    },
    {
        "text": "राक्षसानां विनाशाय दूषणस्य खरस्य च ।\nचकाराप्रतिरूपा सा राघवस्य प्रधर्षणम् ॥६-९५-१०॥",
        "index": 10,
        "shloka_num": 10
    },
    {
        "text": "तन्निमित्तमिदं वैरं रावणेन कृतं महत् ।\nवधाय सीता साऽऽनीता दशग्रीवेण रक्षसा ॥६-९५-११॥",
        "index": 11,
        "shloka_num": 11
    },
    {
        "text": "न च सीतां दशग्रीवः प्राप्नोति जनकात्मजाम् ।\nबद्धं बलवता वैरमक्षयं राघवेण च ॥६-९५-१२॥",
        "index": 12,
        "shloka_num": 12
    },
    {
        "text": "वैदेहीं प्रार्थयानं तं विराधं प्रेक्ष्य राक्षसम् ।\nहतमेकेन रामेण पर्याप्तं तन्निदर्शनम् ॥६-९५-१३॥",
        "index": 13,
        "shloka_num": 13
    },
    {
        "text": "चतुर्दश सहस्राणि रक्षसां भीमकर्मणाम् ।\nनिहतानि जनस्थाने शरैरग्निशिखोपमैः ॥६-९५-१४॥",
        "index": 14,
        "shloka_num": 14
    },
    {
        "text": "खरश्च निहतः संख्ये दूषणस्त्रिशिरास्तथा ।\nशरैरादित्यसंकाशैः पर्याप्तं तन्निदर्शनम् ॥६-९५-१५॥",
        "index": 15,
        "shloka_num": 15
    },
    {
        "text": "हतो योजनबाहुश्च कबन्धो रुधिराशनः ।\nक्रोधान्नादं नदन् सोऽथ पर्याप्तं तन्निदर्शनम् ॥६-९५-१६॥",
        "index": 16,
        "shloka_num": 16
    },
    {
        "text": "जघान बलिनं रामः सहस्रनयनात्मजम् ।\nवालिनं मेरुसंकाशं पर्याप्तं तन्निदर्शनम् ॥६-९५-१७॥",
        "index": 17,
        "shloka_num": 17
    },
    {
        "text": "ऋष्यमूके वसंश्चैव दीनो भग्नमनोरथः ।\nसुग्रीवः प्रापितो राज्यं पर्याप्तं तन्निदर्शनम् ॥६-९५-१८॥",
        "index": 18,
        "shloka_num": 18
    },
    {
        "text": "धर्मार्थसहितं वाक्यं सर्वेषां रक्षसां हितम् ।\nयुक्तं विभीषणेनोक्तं मोहात् तस्य न रोचते ॥६-९५-१९॥",
        "index": 19,
        "shloka_num": 19
    },
    {
        "text": "विभीषणवचः कुर्याद् यदि स्म धनदानुजः ।\nश्मशानभूता दुःखार्ता नेयं लङ्का भविष्यति ॥६-९५-२०॥",
        "index": 20,
        "shloka_num": 20
    },
    {
        "text": "कुम्भकर्णं हतं श्रुत्वा राघवेण महाबलम् ।\nअतिकायं च दुर्मर्षं लक्ष्मणेन हतं तदा ।\nप्रियं चेन्द्रजितं पुत्रं रावणो नावबुध्यते ॥६-९५-२१॥",
        "index": 21,
        "shloka_num": 21
    },
    {
        "text": "मम पुत्रो मम भ्राता मम भर्ता रणे हतः ।\nइत्येष श्रूयते शब्दो राक्षसीनां कुले कुले ॥६-९५-२२॥",
        "index": 22,
        "shloka_num": 22
    },
    {
        "text": "रथाश्वनागाश्च हतास्तत्र तत्र सहस्रशः ।\nरणे रामेण शूरेण हताश्चापि पदातयः ॥६-९५-२३॥",
        "index": 23,
        "shloka_num": 23
    },
    {
        "text": "रुद्रो वा यदि वा विष्णुर्महेन्द्रो वा शतक्रतुः ।\nहन्ति नो रामरूपेण यदि वा स्वयमन्तकः ॥६-९५-२४॥",
        "index": 24,
        "shloka_num": 24
    },
    {
        "text": "हतप्रवीरा रामेण निराशा जीविते वयम् ।\nअपश्यन्त्यो भयस्यान्तमनाथा विलपामहे ॥६-९५-२५॥",
        "index": 25,
        "shloka_num": 25
    },
    {
        "text": "रामहस्ताद् दशग्रीवः शूरो दत्तमहावरः ।\nइदं भयं महाघोरं समुत्पन्नं न बुद्ध्यते ॥६-९५-२६॥",
        "index": 26,
        "shloka_num": 26
    },
    {
        "text": "तं न देवा न गन्धर्वा न पिशाचा न राक्षसाः ।\nउपसृष्टं परित्रातुं शक्ता रामेण संयुगे ॥६-९५-२७॥",
        "index": 27,
        "shloka_num": 27
    },
    {
        "text": "उत्पाताश्चापि दृश्यन्ते रावणस्य रणे रणे ।\nकथयन्ति हि रामेण रावणस्य निबर्हणम् ॥६-९५-२८॥",
        "index": 28,
        "shloka_num": 28
    },
    {
        "text": "पितामहेन प्रीतेन देवदानवराक्षसैः ।\nरावणस्याभयं दत्तं मनुष्येभ्यो न याचितम् ॥६-९५-२९॥",
        "index": 29,
        "shloka_num": 29
    },
    {
        "text": "तदिदं मानुषं मन्ये प्राप्तं निःसंशयं भयम् ।\nजीवितान्तकरं घोरं रक्षसां रावणस्य च ॥६-९५-३०॥",
        "index": 30,
        "shloka_num": 30
    },
    {
        "text": "पीड्यमानास्तु बलिना वरदानेन रक्षसा ।\nदीप्तैस्तपोभिर्विबुधाः पितामहमपूजयन् ॥६-९५-३१॥",
        "index": 31,
        "shloka_num": 31
    },
    {
        "text": "देवतानां हितार्थाय महात्मा वै पितामहः ।\nउवाच देवतास्तुष्ट इदं सर्वा महद्वचः ॥६-९५-३२॥",
        "index": 32,
        "shloka_num": 32
    },
    {
        "text": "अद्यप्रभृति लोकांस्त्रीन् सर्वे दानवराक्षसाः ।\nभयेन प्रभृता नित्यं विचरिष्यन्ति शाश्वतम् ॥६-९५-३३॥",
        "index": 33,
        "shloka_num": 33
    },
    {
        "text": "दैवतैस्तु समागम्य सर्वैश्चेन्द्रपुरोगमैः ।\nवृषध्वजस्त्रिपुरहा महादेवः प्रतोषितः ॥६-९५-३४॥",
        "index": 34,
        "shloka_num": 34
    },
    {
        "text": "प्रसन्नस्तु महादेवो देवानेतद् वचोऽब्रवीत् ।\nउत्पत्स्यति हितार्थं वो नारी रक्षःक्षयावहा ॥६-९५-३५॥",
        "index": 35,
        "shloka_num": 35
    },
    {
        "text": "एषा देवैः प्रयुक्ता तु क्षुद् यथा दानवान् पुरा ।\nभक्षयिष्यति नः सर्वान् राक्षसघ्नी सरावणान् ॥६-९५-३६॥",
        "index": 36,
        "shloka_num": 36
    },
    {
        "text": "रावणस्यापनीतेन दुर्विनीतस्य दुर्मतेः ।\nअयं निष्टानको घोरः शोकेन समभिप्लुतः ॥६-९५-३७॥",
        "index": 37,
        "shloka_num": 37
    },
    {
        "text": "तं न पश्यामहे लोके यो नः शरणदो भवेत् ।\nराघवेणोपसृष्टानां कालेनेव युगक्षये ॥६-९५-३८॥",
        "index": 38,
        "shloka_num": 38
    },
    {
        "text": "नास्ति नः शरणं किंचिद् भये महति तिष्ठताम् ।\nदावाग्निवेष्टितानां हि करेणूनां यथा वने ॥६-९५-३९॥",
        "index": 39,
        "shloka_num": 39
    },
    {
        "text": "प्राप्तकालं कृतं तेन पौलस्त्येन महात्मना ।\nयत एव भयं दृष्टं तमेव शरणं गतः ॥६-९५-४०॥",
        "index": 40,
        "shloka_num": 40
    },
    {
        "text": "इतीव सर्वा रजनीचरस्त्रियः परस्परं सम्परिरभ्य बाहुभिः ।\nविषेदुरार्तातिभयाभिपीडिता विनेदुरुच्चैश्च तदा सुदारुणम् ॥६-९५-४१॥",
        "index": 41,
        "shloka_num": 41
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे राक्षसीविलापः नाम पञ्चनवतितमः सर्गः ॥६-९५॥",
        "index": 42,
        "shloka_num": null
    }
]
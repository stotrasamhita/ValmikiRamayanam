[
    {
        "text": "अथ श्रीमद्वाल्मीकीयरामायणे युद्धकाण्डे रावणाभिषेणनम् नाम षण्णवतितमः सर्गः ॥६-९६॥",
        "index": 0,
        "shloka_num": null
    },
    {
        "text": "आर्तानां राक्षसीनां तु लङ्कायां वै कुले कुले ।\nरावणः करुणं शब्दं शुश्राव परिदेवितम् ॥६-९६-१॥",
        "index": 1,
        "shloka_num": 1
    },
    {
        "text": "स तु दीर्घं विनिःश्वस्य मुहूर्तं ध्यानमास्थितः ।\nबभूव परमक्रुद्धो रावणो भीमदर्शनः ॥६-९६-२॥",
        "index": 2,
        "shloka_num": 2
    },
    {
        "text": "सन्दश्य दशनैरोष्ठं क्रोधसंरक्तलोचनः ।\nराक्षसैरपि दुर्दर्शः कालाग्निरिव मूर्तिमान् ॥६-९६-३॥",
        "index": 3,
        "shloka_num": 3
    },
    {
        "text": "उवाच च समीपस्थान् राक्षसान् राक्षसेश्वरः ।\nक्रोधाव्यक्तकथस्तत्र निर्दहन्निव चक्षुषा ॥६-९६-४॥",
        "index": 4,
        "shloka_num": 4
    },
    {
        "text": "महोदरं महापार्श्वं विरूपाक्षं च राक्षसम् ।\nशीघ्रं वदत सैन्यानि निर्यातेति ममाज्ञया ॥६-९६-५॥",
        "index": 5,
        "shloka_num": 5
    },
    {
        "text": "तस्य तद् वचनं श्रुत्वा राक्षसास्ते भयार्दिताः ।\nचोदयामासुरव्यग्रान् राक्षसांस्तान् नृपाज्ञया ॥६-९६-६॥",
        "index": 6,
        "shloka_num": 6
    },
    {
        "text": "ते तु सर्वे तथेत्युक्त्वा राक्षसा भीमदर्शनाः ।\nकृतस्वस्त्ययनाः सर्वे ते रणाभिमुखा ययुः ॥६-९६-७॥",
        "index": 7,
        "shloka_num": 7
    },
    {
        "text": "प्रतिपूज्य यथान्यायं रावणं ते महारथाः ।\nतस्थुः प्राञ्जलयः सर्वे भर्तुर्विजयकाङ्क्षिणः ॥६-९६-८॥",
        "index": 8,
        "shloka_num": 8
    },
    {
        "text": "ततोवाच प्रहस्यैतान् रावणः क्रोधमूर्च्छितः ।\nमहोदरमहापार्श्वौ विरूपाक्षं च राक्षसम् ॥६-९६-९॥",
        "index": 9,
        "shloka_num": 9
    },
    {
        "text": "अद्य बाणैर्धनुर्मुक्तैर्युगान्तादित्यसन्निभैः ।\nराघवं लक्ष्मणं चैव नेष्यामि यमसादनम् ॥६-९६-१०॥",
        "index": 10,
        "shloka_num": 10
    },
    {
        "text": "खरस्य कुम्भकर्णस्य प्रहस्तेन्द्रजितोस्तथा ।\nकरिष्यामि प्रतीकारमद्य शत्रुवधादहम् ॥६-९६-११॥",
        "index": 11,
        "shloka_num": 11
    },
    {
        "text": "नैवान्तरिक्षं न दिशो न च द्यौर्नापि सागराः ।\nप्रकाशत्वं गमिष्यन्ति मद्बाणजलदावृताः ॥६-९६-१२॥",
        "index": 12,
        "shloka_num": 12
    },
    {
        "text": "अद्य वानरमुख्यानां तानि यूथानि भागशः ।\nधनुषा शरजालेन वधिष्यामि पतत्त्रिणा ॥६-९६-१३॥",
        "index": 13,
        "shloka_num": 13
    },
    {
        "text": "अद्य वानरसैन्यानि रथेन पवनौजसा ।\nधनुःसमुद्रादुद्भूतैर्मथिष्यामि शरोर्मिभिः ॥६-९६-१४॥",
        "index": 14,
        "shloka_num": 14
    },
    {
        "text": "व्याकोशपद्मवक्त्राणि पद्मकेसरवर्चसाम् ।\nअद्य यूथतटाकानि गजवत् प्रमथाम्यहम् ॥६-९६-१५॥",
        "index": 15,
        "shloka_num": 15
    },
    {
        "text": "सशरैरद्य वदनैः सङ्ख्ये वानरयूथपाः ।\nमण्डयिष्यन्ति वसुधां सनालैरिव पङ्कजैः ॥६-९६-१६॥",
        "index": 16,
        "shloka_num": 16
    },
    {
        "text": "अद्य यूथप्रचण्डानां हरीणां द्रुमयोधिनाम् ।\nमुक्तेनैकेषुणा युद्धे भेत्स्यामि च शतं शतम् ॥६-९६-१७॥",
        "index": 17,
        "shloka_num": 17
    },
    {
        "text": "हतो भ्राता च येषां वै येषां च तनयो हतः ।\nवधेनाद्य रिपोस्तेषां करोम्यश्रुप्रमार्जनम् ॥६-९६-१८॥",
        "index": 18,
        "shloka_num": 18
    },
    {
        "text": "अद्य मद्बाणनिर्भिन्नैः प्रस्तीर्णैर्गतचेतनैः ।\nकरोमि वानरैर्युद्धे यत्नावेक्ष्यतलां महीम् ॥६-९६-१९॥",
        "index": 19,
        "shloka_num": 19
    },
    {
        "text": "अद्य काकाश्च गृध्राश्च ये च मांसाशिनोऽपरे ।\nसर्वांस्तांस्तर्पयिष्यामि शत्रुमांसैः शराहतैः ॥६-९६-२०॥",
        "index": 20,
        "shloka_num": 20
    },
    {
        "text": "कल्प्यतां मे रथः शीघ्रं क्षिप्रमानीयतां धनुः ।\nअनुप्रयान्तु मां युद्धे येऽत्र शिष्टा निशाचराः ॥६-९६-२१॥",
        "index": 21,
        "shloka_num": 21
    },
    {
        "text": "तस्य तद् वचनं श्रुत्वा महापार्श्वोऽब्रवीद् वचः ।\nबलाध्यक्षान् स्थितांस्तत्र बलं सन्त्वर्यतामिति ॥६-९६-२२॥",
        "index": 22,
        "shloka_num": 22
    },
    {
        "text": "बलाध्यक्षास्तु संयुक्ता राक्षसांस्तान् गृहे गृहे ।\nचोदयन्तः परिययुर्लङ्कां लघुपराक्रमाः ॥६-९६-२३॥",
        "index": 23,
        "shloka_num": 23
    },
    {
        "text": "ततो मुहूर्तान्निष्पेतू राक्षसा भीमदर्शनाः ।\nनदन्तो भीमवदना नानाप्रहरणैर्भुजैः ॥६-९६-२४॥",
        "index": 24,
        "shloka_num": 24
    },
    {
        "text": "असिभिः पट्टिशैः शूलैर्गदाभिर्मुसलैर्हलैः ।\nशक्तिभिस्तीक्ष्णधाराभिर्महद्भिः कूटमुद्गरैः ॥६-९६-२५॥",
        "index": 25,
        "shloka_num": 25
    },
    {
        "text": "यष्टिभिर्विविधैश्चक्रैर्निशितैश्च परश्वधैः ।\nभिन्दिपालैः शतघ्नीभिरन्यैश्चापि वरायुधैः ॥६-९६-२६॥",
        "index": 26,
        "shloka_num": 26
    },
    {
        "text": "अथानयन् बलाध्यक्षाश्चत्वारो रावणाज्ञया ।\nरथानां नियुतं साग्रं नागानां नियुतत्रयम् ॥६-९६-२७॥",
        "index": 27,
        "shloka_num": 27
    },
    {
        "text": "अश्वानां षष्टिकोट्यस्तु खरोष्ट्राणां तथैव च ।\nपदातयस्त्वसङ्ख्याता जग्मुस्ते राजशासनात् ॥६-९६-२८॥",
        "index": 28,
        "shloka_num": 28
    },
    {
        "text": "बलाध्यक्षाश्च संस्थाप्य राज्ञः सेनां पुरःस्थिताम् ।\nएतस्मिन्नन्तरे सूतः स्थापयामास तं रथम् ॥६-९६-२९॥",
        "index": 29,
        "shloka_num": 29
    },
    {
        "text": "दिव्यास्त्रवरसम्पन्नं नानालङ्कारभूषितम् ।\nनानायुधसमाकीर्णं किङ्किणीजालसंयुतम् ॥६-९६-३०॥",
        "index": 30,
        "shloka_num": 30
    },
    {
        "text": "नानारत्नपरिक्षिप्तं रत्नस्तम्भैर्विराजितम् ।\nजाम्बूनदमयैश्चैव सहस्रकलशैर्वृतम् ॥६-९६-३१॥",
        "index": 31,
        "shloka_num": 31
    },
    {
        "text": "तं दृष्ट्वा राक्षसाः सर्वे विस्मयं परमं गताः ।\nतं दृष्ट्वा सहसोत्थाय रावणो राक्षसेश्वरः ॥६-९६-३२॥",
        "index": 32,
        "shloka_num": 32
    },
    {
        "text": "कोटिसूर्यप्रतीकाशं ज्वलन्तमिव पावकम् ।\nद्रुतं सूतसमायुक्तं युक्ताष्टतुरगं रथम् ।\nआरुरोह तदा भीमं दीप्यमानं स्वतेजसा ॥६-९६-३३॥",
        "index": 33,
        "shloka_num": 33
    },
    {
        "text": "ततः प्रयातः सहसा राक्षसैर्बहुभिर्वृतः ।\nरावणः सत्त्वगाम्भीर्याद् दारयन्निव मेदिनीम् ॥६-९६-३४॥",
        "index": 34,
        "shloka_num": 34
    },
    {
        "text": "ततश्चासीन्महानादस्तूर्याणां च ततस्ततः ।\nमृदङ्गैः पटहैः शङ्खैः कलहैः सह रक्षसाम् ॥६-९६-३५॥",
        "index": 35,
        "shloka_num": 35
    },
    {
        "text": "आगतो रक्षसां राजा छत्रचामरसंयुतः ।\nसीतापहारी दुर्वृत्तो ब्रह्मघ्नो देवकण्टकः ।\nयोद्धुं रघुवरेणेति शुश्रुवे कलहध्वनिः ॥६-९६-३६॥",
        "index": 36,
        "shloka_num": 36
    },
    {
        "text": "तेन नादेन महता पृथिवी समकम्पत ।\nतं शब्दं सहसा श्रुत्वा वानरा दुद्रुवुर्भयात् ॥६-९६-३७॥",
        "index": 37,
        "shloka_num": 37
    },
    {
        "text": "रावणस्तु महाबाहुः सचिवैः परिवारितः ।\nआजगाम महातेजा जयाय विजयं प्रति ॥६-९६-३८॥",
        "index": 38,
        "shloka_num": 38
    },
    {
        "text": "रावणेनाभ्यनुज्ञातौ महापार्श्वमहोदरौ ।\nविरूपाक्षश्च दुर्धर्षो रथानारुरुहुस्तदा ॥६-९६-३९॥",
        "index": 39,
        "shloka_num": 39
    },
    {
        "text": "ते तु हृष्टाभिनर्दन्तो भिन्दन्त इव मेदिनीम् ।\nनादं घोरं विमुञ्चन्तो निर्ययुर्जयकाङ्क्षिणः ॥६-९६-४०॥",
        "index": 40,
        "shloka_num": 40
    },
    {
        "text": "ततो युद्धाय तेजस्वी रक्षोगणबलैर्वृतः ।\nनिर्ययावुद्यतधनुः कालान्तकयमोपमः ॥६-९६-४१॥",
        "index": 41,
        "shloka_num": 41
    },
    {
        "text": "ततः प्रजविताश्वेन रथेन स महारथः ।\nद्वारेण निर्ययौ तेन यत्र तौ रामलक्ष्मणौ ॥६-९६-४२॥",
        "index": 42,
        "shloka_num": 42
    },
    {
        "text": "ततो नष्टप्रभः सूर्यो दिशश्च तिमिरावृताः ।\nद्विजाश्च नेदुर्घोराश्च सञ्चचाल च मेदिनी ॥६-९६-४३॥",
        "index": 43,
        "shloka_num": 43
    },
    {
        "text": "ववर्ष रुधिरं देवश्चस्खलुश्च तुरङ्गमाः ।\nध्वजाग्रे न्यपतद् गृध्रो विनेदुश्चाशिवं शिवाः ॥६-९६-४४॥",
        "index": 44,
        "shloka_num": 44
    },
    {
        "text": "नयनं चास्फुरद् वामं वामो बाहुरकम्पत ।\nविवर्णवदनश्चासीत् किञ्चिदभ्रश्यत स्वनः ॥६-९६-४५॥",
        "index": 45,
        "shloka_num": 45
    },
    {
        "text": "ततो निष्पततो युद्धे दशग्रीवस्य रक्षसः ।\nरणे निधनशंसीनि रूपाण्येतानि जज्ञिरे ॥६-९६-४६॥",
        "index": 46,
        "shloka_num": 46
    },
    {
        "text": "अन्तरिक्षात् पपातोल्का निर्घातसमनिःस्वना ।\nविनेदुरशिवा गृध्रा वायसैरभिमिश्रिताः ॥६-९६-४७॥",
        "index": 47,
        "shloka_num": 47
    },
    {
        "text": "एतानचिन्तयन् घोरानुत्पातान् समवस्थितान् ।\nनिर्ययौ रावणो मोहाद् वधार्थं कालचोदितः ॥६-९६-४८॥",
        "index": 48,
        "shloka_num": 48
    },
    {
        "text": "तेषां तु रथघोषेण राक्षसानां महात्मनाम् ।\nवानराणामपि चमूर्युद्धायैवाभ्यवर्तत ॥६-९६-४९॥",
        "index": 49,
        "shloka_num": 49
    },
    {
        "text": "तेषां तु तुमुलं युद्धं बभूव कपिरक्षसाम् ।\nअन्योन्यमाह्वयानानां क्रुद्धानां जयमिच्छताम् ॥६-९६-५०॥",
        "index": 50,
        "shloka_num": 50
    },
    {
        "text": "ततः क्रुद्धो दशग्रीवः शरैः काञ्चनभूषणैः ।\nवानराणामनीकेषु चकार कदनं महत् ॥६-९६-५१॥",
        "index": 51,
        "shloka_num": 51
    },
    {
        "text": "निकृत्तशिरसः केचिद् रावणेन वलीमुखाः ।\nकेचिद् विच्छिन्नहृदयाः केचिच्छ्रोत्रविवर्जिताः ॥६-९६-५२॥",
        "index": 52,
        "shloka_num": 52
    },
    {
        "text": "निरुच्छ्वासा हताः केचित् केचित् पार्श्वेषु दारिताः ।\nकेचिद् विभिन्नशिरसः केचिच्चक्षुर्विनाकृताः ॥६-९६-५३॥",
        "index": 53,
        "shloka_num": 53
    },
    {
        "text": "दशाननः क्रोधविवृत्तनेत्रो यतो यतोऽभ्येति रथेन सङ्ख्ये ।\nततस्ततस्तस्य शरप्रवेगं सोढुं न शेकुर्हरियूथपास्ते ॥६-९६-५४॥",
        "index": 54,
        "shloka_num": 54
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणाभिषेणनम् नाम षण्णवतितमः सर्गः ॥६-९६॥",
        "index": 55,
        "shloka_num": null
    }
]
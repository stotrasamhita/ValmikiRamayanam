[
    {
        "text": "अथ श्रीमद्वाल्मीकीयरामायणे युद्धकाण्डे रावणिवधः नाम एकनवतितमः सर्गः ॥६-९१॥",
        "index": 0,
        "shloka_num": null
    },
    {
        "text": "स हताश्वो महातेजा भूमौ तिष्ठन् निशाचरः ।\nइन्द्रजित् परमक्रुद्धः सम्प्रजज्वाल तेजसा ॥६-९१-१॥",
        "index": 1,
        "shloka_num": 1
    },
    {
        "text": "तौ धन्विनौ जिघांसन्तावन्योन्यमिषुभिर्भृशम् ।\nविजयेनाभिनिष्क्रान्तौ वने गजवृषाविव ॥६-९१-२॥",
        "index": 2,
        "shloka_num": 2
    },
    {
        "text": "निबर्हयन्तश्चान्योन्यं ते राक्षसवनौकसः ।\nभर्तारं न जहुर्युद्धे सम्पतन्तस्ततस्ततः ॥६-९१-३॥",
        "index": 3,
        "shloka_num": 3
    },
    {
        "text": "ततस्तान् राक्षसान् सर्वान् हर्षयन् रावणात्मजः ।\nस्तुन्वानो हर्षमाणश्च इदं वचनमब्रवीत् ॥६-९१-४॥",
        "index": 4,
        "shloka_num": 4
    },
    {
        "text": "तमसा बहुलेनेमाः संसक्ताः सर्वतो दिशः ।\nनेह विज्ञायते स्वो वा परो वा राक्षसोत्तमाः ॥६-९१-५॥",
        "index": 5,
        "shloka_num": 5
    },
    {
        "text": "धृष्टं भवन्तो युध्यन्तु हरीणां मोहनाय वै ।\nअहं तु रथमास्थाय आगमिष्यामि संयुगे ॥६-९१-६॥",
        "index": 6,
        "shloka_num": 6
    },
    {
        "text": "तथा भवन्तः कुर्वन्तु यथेमे हि वनौकसः ।\nन युध्येयुर्महात्मानः प्रविष्टे नगरं मयि ॥६-९१-७॥",
        "index": 7,
        "shloka_num": 7
    },
    {
        "text": "इत्युक्त्वा रावणसुतो वञ्चयित्वा वनौकसः ।\nप्रविवेश पुरीं लङ्कां रथहेतोरमित्रहा ॥६-९१-८॥",
        "index": 8,
        "shloka_num": 8
    },
    {
        "text": "स रथं भूषयित्वाथ रुचिरं हेमभूषितम् ।\nप्रासासिशरसंयुक्तं युक्तं परमवाजिभिः ॥६-९१-९॥",
        "index": 9,
        "shloka_num": 9
    },
    {
        "text": "अधिष्ठितं हयज्ञेन सूतेनाप्तोपदेशिना ।\nआरुरोह महातेजा रावणिः समितिञ्जयः ॥६-९१-१०॥",
        "index": 10,
        "shloka_num": 10
    },
    {
        "text": "स राक्षसगणैर्मुख्यैर्वृतो मन्दोदरीसुतः ।\nनिर्ययौ नगराद् वीरः कृतान्तबलचोदितः ॥६-९१-११॥",
        "index": 11,
        "shloka_num": 11
    },
    {
        "text": "सोऽभिनिष्क्रम्य नगरादिन्द्रजित् परमौजसा ।\nअभ्ययाज्जवनैरश्वैर्लक्ष्मणं सविभीषणम् ॥६-९१-१२॥",
        "index": 12,
        "shloka_num": 12
    },
    {
        "text": "ततो रथस्थमालोक्य सौमित्री रावणात्मजम् ।\nवानराश्च महावीर्या राक्षसश्च विभीषणः ॥६-९१-१३॥",
        "index": 13,
        "shloka_num": 13
    },
    {
        "text": "विस्मयं परमं जग्मुर्लाघवात् तस्य धीमतः ।\nरावणिश्चापि सङ्क्रुद्धो रणे वानरयूथपान् ॥६-९१-१४॥",
        "index": 14,
        "shloka_num": 14
    },
    {
        "text": "पातयामास बाणौघैः शतशोऽथ सहस्रशः ।\nस मण्डलीकृतधनू रावणिः समितिञ्जयः ॥६-९१-१५॥",
        "index": 15,
        "shloka_num": 15
    },
    {
        "text": "हरीनभ्यहनत् क्रुद्धः परं लाघवमास्थितः ।\nते वध्यमाना हरयो नाराचैर्भीमविक्रमाः ॥६-९१-१६॥",
        "index": 16,
        "shloka_num": 16
    },
    {
        "text": "सौमित्रिं शरणं प्राप्ताः प्रजापतिमिव प्रजाः ।\nततः समरकोपेन ज्वलितो रघुनन्दनः ।\nचिच्छेद कार्मुकं तस्य दर्शयन् पाणिलाघवम् ॥६-९१-१७॥",
        "index": 17,
        "shloka_num": 17
    },
    {
        "text": "सोऽन्यत्कार्मुकमादाय सज्यं चक्रे त्वरन्निव ।\nतदप्यस्य त्रिभिर्बाणैर्लक्ष्मणो निरकृन्तत ॥६-९१-१८॥",
        "index": 18,
        "shloka_num": 18
    },
    {
        "text": "अथैनं छिन्नधन्वानमाशीविषविषोपमैः ।\nविव्याधोरसि सौमित्री रावणिं पञ्चभिः शरैः ॥६-९१-१९॥",
        "index": 19,
        "shloka_num": 19
    },
    {
        "text": "ते तस्य कायं निर्भिद्य महाकार्मुकनिःसृताः ।\nनिपेतुर्धरणीं बाणा रक्ता इव महोरगाः ॥६-९१-२०॥",
        "index": 20,
        "shloka_num": 20
    },
    {
        "text": "स च्छिन्नधन्वा रुधिरं वमन् वक्त्रेण रावणिः ।\nजग्राह कार्मुकश्रेष्ठं दृढज्यं बलवत्तरम् ॥६-९१-२१॥",
        "index": 21,
        "shloka_num": 21
    },
    {
        "text": "स लक्ष्मणं समुद्दिश्य परं लाघवमास्थितः ।\nववर्ष शरवर्षाणि वर्षाणीव पुरन्दरः ॥६-९१-२२॥",
        "index": 22,
        "shloka_num": 22
    },
    {
        "text": "मुक्तमिन्द्रजिता तत्तु शरवर्षमरिन्दमः ।\nआवारयदसम्भ्रान्तो लक्ष्मणः सुदुरासदम् ॥६-९१-२३॥",
        "index": 23,
        "shloka_num": 23
    },
    {
        "text": "सन्दर्शयामास तदा रावणिं रघुनन्दनः ।\nअसम्भ्रान्तो महातेजास्तदद्भुतमिवाभवत् ॥६-९१-२४॥",
        "index": 24,
        "shloka_num": 24
    },
    {
        "text": "ततस्तान् राक्षसान् सर्वांस्त्रिभिरेकैकमाहवे ।\nअविध्यत् परमक्रुद्धः शीघ्रास्त्रं सम्प्रदर्शयन् ।\nराक्षसेन्द्रसुतं चापि बाणौघैः समताडयत् ॥६-९१-२५॥",
        "index": 25,
        "shloka_num": 25
    },
    {
        "text": "सोऽतिविद्धो बलवता शत्रुणा शत्रुघातिना ।\nअसक्तं प्रेषयामास लक्ष्मणाय बहून् शरान् ॥६-९१-२६॥",
        "index": 26,
        "shloka_num": 26
    },
    {
        "text": "तानप्राप्तान् शितैर्बाणैश्चिच्छेद परवीरहा ।\nसारथेरस्य च रणे रथिनो रथसत्तमः ॥६-९१-२७॥",
        "index": 27,
        "shloka_num": 27
    },
    {
        "text": "शिरो जहार धर्मात्मा भल्लेनानतपर्वणा ।\nअसूतास्ते हयास्तत्र रथमूहुरविक्लवाः ॥६-९१-२८॥",
        "index": 28,
        "shloka_num": 28
    },
    {
        "text": "मण्डलान्यभिधावन्ति तदद्भुतमिवाभवत् ।\nअमर्षवशमापन्नः सौमित्रिर्दृढविक्रमः ॥६-९१-२९॥",
        "index": 29,
        "shloka_num": 29
    },
    {
        "text": "प्रत्यविध्यद्धयांस्तस्य शरैर्वित्रासयन् रणे ।\nअमर्षमाणस्तत्कर्म रावणस्य सुतो रणे ॥६-९१-३०॥",
        "index": 30,
        "shloka_num": 30
    },
    {
        "text": "विव्याध दशभिर्बाणैः सौमित्रिं तममर्षणम् ।\nते तस्य वज्रप्रतिमाः शराः सर्पविषोपमाः ।\nविलयं जग्मुरागत्य कवचं काञ्चनप्रभम् ॥६-९१-३१॥",
        "index": 31,
        "shloka_num": 31
    },
    {
        "text": "अभेद्यकवचं मत्वा लक्ष्मणं रावणात्मजः ।\nललाटे लक्ष्मणं बाणैः सुपुङ्खैस्त्रिभिरिन्द्रजित् ॥६-९१-३२॥",
        "index": 32,
        "shloka_num": 32
    },
    {
        "text": "अविध्यत् परमक्रुद्धः शीघ्रमस्त्रं प्रदर्शयन् ।\nतैः पृषत्कैर्ललाटस्थैः शुशुभे रघुनन्दनः ॥६-९१-३३॥",
        "index": 33,
        "shloka_num": 33
    },
    {
        "text": "रणाग्रे समरश्लाघी त्रिशृङ्ग इव पर्वतः ।\nस तथाप्यर्दितो बाणै राक्षसेन तदा मृधे ॥६-९१-३४॥",
        "index": 34,
        "shloka_num": 34
    },
    {
        "text": "तमाशु प्रतिविव्याध लक्ष्मणः पञ्चभिः शरैः ।\nविकृष्येन्द्रजितो युद्धे वदने शुभकुण्डले ॥६-९१-३५॥",
        "index": 35,
        "shloka_num": 35
    },
    {
        "text": "लक्ष्मणेन्द्रजितौ वीरौ महाबलशरासनौ ।\nअन्योन्यं जघ्नतुर्वीरौ विशिखैर्भीमविक्रमौ ॥६-९१-३६॥",
        "index": 36,
        "shloka_num": 36
    },
    {
        "text": "ततः शोणितदिग्धाङ्गौ लक्ष्मणेन्द्रजितावुभौ ।\nरणे तौ रेजतुर्वीरौ पुष्पिताविव किंशुकौ ॥६-९१-३७॥",
        "index": 37,
        "shloka_num": 37
    },
    {
        "text": "तौ परस्परमभ्येत्य सर्वगात्रेषु धन्विनौ ।\nघोरैर्विव्यधतुर्बाणैः कृतभावावुभौ जये ॥६-९१-३८॥",
        "index": 38,
        "shloka_num": 38
    },
    {
        "text": "ततः समरकोपेन संयुतो रावणात्मजः ।\nविभीषणं त्रिभिर्बाणैर्विव्याध वदने शुभे ॥६-९१-३९॥",
        "index": 39,
        "shloka_num": 39
    },
    {
        "text": "अयोमुखैस्त्रिभिर्विद्ध्वा राक्षसेन्द्रं विभीषणम् ।\nएकैकेनाभिविव्याध तान् सर्वान् हरियूथपान् ॥६-९१-४०॥",
        "index": 40,
        "shloka_num": 40
    },
    {
        "text": "तस्मै दृढतरं क्रुद्धो जघान गदया हयान् ।\nविभीषणो महातेजा रावणेः स दुरात्मनः ॥६-९१-४१॥",
        "index": 41,
        "shloka_num": 41
    },
    {
        "text": "स हताश्वादवप्लुत्य रथान्निहतसारथेः ।\nअथ शक्तिं महातेजाः पितृव्याय मुमोच ह ॥६-९१-४२॥",
        "index": 42,
        "shloka_num": 42
    },
    {
        "text": "तामापतन्तीं सम्प्रेक्ष्य सुमित्रानन्दवर्धनः ।\nचिच्छेद निशितैर्बाणैर्दशधापातयद् भुवि ॥६-९१-४३॥",
        "index": 43,
        "shloka_num": 43
    },
    {
        "text": "तस्मै दृढधनुः क्रुद्धो हताश्वाय विभीषणः ।\nवज्रस्पर्शसमान् पञ्च ससर्जोरसि मार्गणान् ॥६-९१-४४॥",
        "index": 44,
        "shloka_num": 44
    },
    {
        "text": "ते तस्य कायं भित्त्वा तु रुक्मपुङ्खा निमित्तगाः ।\nबभूवुर्लोहितादिग्धा रक्ता इव महोरगाः ॥६-९१-४५॥",
        "index": 45,
        "shloka_num": 45
    },
    {
        "text": "स पितृव्यस्य सङ्क्रुद्ध इन्द्रजिच्छरमाददे ।\nउत्तमं रक्षसां मध्ये यमदत्तं महाबलः ॥६-९१-४६॥",
        "index": 46,
        "shloka_num": 46
    },
    {
        "text": "तं समीक्ष्य महातेजा महेषुं तेन संहितम् ।\nलक्ष्मणोऽप्याददे बाणमन्यद् भीमपराक्रमः ॥६-९१-४७॥",
        "index": 47,
        "shloka_num": 47
    },
    {
        "text": "कुबेरेण स्वयं स्वप्ने यद् दत्तममितात्मना ।\nदुर्जयं दुर्विषह्यं च सेन्द्रैरपि सुरासुरैः ॥६-९१-४८॥",
        "index": 48,
        "shloka_num": 48
    },
    {
        "text": "तयोस्तु धनुषी श्रेष्ठे बाहुभिः परिघोपमैः ।\nविकृष्यमाणे बलवत् क्रौञ्चाविव चुकूजतुः ॥६-९१-४९॥",
        "index": 49,
        "shloka_num": 49
    },
    {
        "text": "ताभ्यां तु धनुषि श्रेष्ठे संहितौ सायकोत्तमौ ।\nविकृष्यमाणौ वीराभ्यां भृशं जज्वलतुः श्रिया ॥६-९१-५०॥",
        "index": 50,
        "shloka_num": 50
    },
    {
        "text": "तौ भासयन्तावाकाशं धनुर्भ्यां विशिखौ च्युतौ ।\nमुखेन मुखमाहत्य सन्निपेततुरोजसा ॥६-९१-५१॥",
        "index": 51,
        "shloka_num": 51
    },
    {
        "text": "सन्निपातस्तयोश्चासीच्छरयोर्घोररूपयोः ।\nसधूमविस्फुलिङ्गश्च तज्जोऽग्निर्दारुणोऽभवत् ॥६-९१-५२॥",
        "index": 52,
        "shloka_num": 52
    },
    {
        "text": "तौ महाग्रहसङ्काशावन्योन्यं सन्निपत्य च ।\nसङ्ग्रामे शतधा यातौ मेदिन्यां चैव पेततुः ॥६-९१-५३॥",
        "index": 53,
        "shloka_num": 53
    },
    {
        "text": "शरौ प्रतिहतौ दृष्ट्वा तावुभौ रणमूर्धनि ।\nव्रीडितौ जातरोषौ च लक्ष्मणेन्द्रजितौ तदा ॥६-९१-५४॥",
        "index": 54,
        "shloka_num": 54
    },
    {
        "text": "सुसंरब्धस्तु सौमित्रिरस्त्रं वारुणमाददे ।\nरौद्रं महेन्द्रजिद् युद्धेऽप्यसृजद् युधि निष्ठितः ॥६-९१-५५॥",
        "index": 55,
        "shloka_num": 55
    },
    {
        "text": "तेन तद्विहितं शस्त्रं वारुणं परमाद्भुतम् ।\nततः क्रुद्धो महातेजा इन्द्रजित् समितिञ्जयः ।\nआग्नेयं सन्दधे दीप्तं स लोकं सङ्क्षिपन्निव ॥६-९१-५६॥",
        "index": 56,
        "shloka_num": 56
    },
    {
        "text": "सौरेणास्त्रेण तद् वीरो लक्ष्मणः पर्यवारयत् ।\nअस्त्रं निवारितं दृष्ट्वा रावणिः क्रोधमूर्च्छितः ॥६-९१-५७॥",
        "index": 57,
        "shloka_num": 57
    },
    {
        "text": "आददे निशितं बाणमासुरं शत्रुदारणम् ।\nतस्माच्चापाद् विनिष्पेतुर्भास्वराः कूटमुद्गराः ॥६-९१-५८॥",
        "index": 58,
        "shloka_num": 58
    },
    {
        "text": "शूलानि च भुशुण्ड्यश्च गदाः खड्गाः परश्वधाः ।\nतद् दृष्ट्वा लक्ष्मणः सङ्ख्ये घोरमस्त्रमथासुरम् ॥६-९१-५९॥",
        "index": 59,
        "shloka_num": 59
    },
    {
        "text": "अवार्यं सर्वभूतानां सर्वशस्त्रविदारणम् ।\nमाहेश्वरेण द्युतिमांस्तदस्त्रं प्रत्यवारयत् ॥६-९१-६०॥",
        "index": 60,
        "shloka_num": 60
    },
    {
        "text": "तयोः समभवद् युद्धमद्भुतं रोमहर्षणम् ।\nगगनस्थानि भूतानि लक्ष्मणं पर्यवारयन् ॥६-९१-६१॥",
        "index": 61,
        "shloka_num": 61
    },
    {
        "text": "भैरवाभिरुते भीमे युद्धे वानररक्षसाम् ।\nभूतैर्बहुभिराकाशं विस्मितैरावृतं बभौ ॥६-९१-६२॥",
        "index": 62,
        "shloka_num": 62
    },
    {
        "text": "ऋषयः पितरो देवा गन्धर्वगरुडोरगाः ।\nशतक्रतुं पुरस्कृत्य ररक्षुर्लक्ष्मणं रणे ॥६-९१-६३॥",
        "index": 63,
        "shloka_num": 63
    },
    {
        "text": "अथान्यं मार्गणश्रेष्ठं सन्दधे राघवानुजः ।\nहुताशनसमस्पर्शं रावणात्मजदारणम् ॥६-९१-६४॥",
        "index": 64,
        "shloka_num": 64
    },
    {
        "text": "सुपत्रमनुवृत्ताङ्गं सुपर्वाणं सुसंस्थितम् ।\nसुवर्णविकृतं वीरः शरीरान्तकरं शरम् ॥६-९१-६५॥",
        "index": 65,
        "shloka_num": 65
    },
    {
        "text": "दुरावारं दुर्विषहं राक्षसानां भयावहम् ।\nआशीविषविषप्रख्यं देवसङ्घैः समर्चितम् ॥६-९१-६६॥",
        "index": 66,
        "shloka_num": 66
    },
    {
        "text": "येन शक्रो महातेजा दानवानजयत् प्रभुः ।\nपुरा देवासुरे युद्धे वीर्यवान् हरिवाहनः ॥६-९१-६७॥",
        "index": 67,
        "shloka_num": 67
    },
    {
        "text": "अथैन्द्रमस्त्रं सौमित्रिः संयुगेष्वपराजितम् ।\nशरश्रेष्ठं धनुश्रेष्ठे विकर्षन्निदमब्रवीत् ॥६-९१-६८॥",
        "index": 68,
        "shloka_num": 68
    },
    {
        "text": "लक्ष्मीवाँल्लक्ष्मणो वाक्यमर्थसाधकमात्मनः ।\nधर्मात्मा सत्यसन्धश्च रामो दाशरथिर्यदि ।\nपौरुषे चाप्रतिद्वन्द्वस्तदैनं जहि रावणिम् ॥६-९१-६९॥",
        "index": 69,
        "shloka_num": 69
    },
    {
        "text": "इत्युक्त्वा बाणमाकर्णं विकृष्य तमजिह्मगम् ।\nलक्ष्मणः समरे वीरः ससर्जेन्द्रजितं प्रति ।\nऐन्द्रास्त्रेण समायुज्य लक्ष्मणः परवीरहा ॥६-९१-७०॥",
        "index": 70,
        "shloka_num": 70
    },
    {
        "text": "तच्छिरः सशिरस्त्राणं श्रीमज्ज्वलितकुण्डलम् ।\nप्रमथ्येन्द्रजितः कायात् पातयामास भूतले ॥६-९१-७१॥",
        "index": 71,
        "shloka_num": 71
    },
    {
        "text": "तद् राक्षसतनूजस्य भिन्नस्कन्धं शिरो महत् ।\nतपनीयनिभं भूमौ ददृशे रुधिरोक्षितम् ॥६-९१-७२॥",
        "index": 72,
        "shloka_num": 72
    },
    {
        "text": "हतः स निपपाताथ धरण्यां रावणात्मजः ।\nकवची सशिरस्त्राणो विप्रविद्धशरासनः ॥६-९१-७३॥",
        "index": 73,
        "shloka_num": 73
    },
    {
        "text": "चुक्रुशुस्ते ततः सर्वे वानराः सविभीषणाः ।\nहृष्यन्ते निहते तस्मिन् देवा वृत्रवधे यथा ॥६-९१-७४॥",
        "index": 74,
        "shloka_num": 74
    },
    {
        "text": "अथान्तरिक्षे देवानामृषीणां च महात्मनाम् ।\nजज्ञेऽथ जयसन्नादो गन्धर्वाप्सरसामपि ॥६-९१-७५॥",
        "index": 75,
        "shloka_num": 75
    },
    {
        "text": "पतितं समभिज्ञाय राक्षसी सा महाचमूः ।\nवध्यमाना दिशो भेजे हरिभिर्जितकाशिभिः ॥६-९१-७६॥",
        "index": 76,
        "shloka_num": 76
    },
    {
        "text": "वानरैर्वध्यमानास्ते शस्त्राण्युत्सृज्य राक्षसाः ।\nलङ्कामभिमुखाः सस्रुर्भ्रष्टसंज्ञाः प्रधाविताः ॥६-९१-७७॥",
        "index": 77,
        "shloka_num": 77
    },
    {
        "text": "दुद्रुवुर्बहुधा भीता राक्षसाः शतशो दिशः ।\nत्यक्त्वा प्रहरणान् सर्वे पट्टिशासिपरश्वधान् ॥६-९१-७८॥",
        "index": 78,
        "shloka_num": 78
    },
    {
        "text": "केचिल्लङ्कां परित्रस्ताः प्रविष्टा वानरार्दिताः ।\nसमुद्रे पतिताः केचित् केचित् पर्वतमाश्रिताः ॥६-९१-७९॥",
        "index": 79,
        "shloka_num": 79
    },
    {
        "text": "हतमिन्द्रजितं दृष्ट्वा शयानं च रणक्षितौ ।\nराक्षसानां सहस्रेषु न कश्चित् प्रत्यदृश्यत ॥६-९१-८०॥",
        "index": 80,
        "shloka_num": 80
    },
    {
        "text": "यथास्तं गत आदित्ये नावतिष्ठन्ति रश्मयः ।\nतथा तस्मिन् निपतिते राक्षसास्ते गता दिशः ॥६-९१-८१॥",
        "index": 81,
        "shloka_num": 81
    },
    {
        "text": "शान्तरश्मिरिवादित्यो निर्वाण इव पावकः ।\nबभूव स महाबाहुर्व्यपास्तगतजीवितः ॥६-९१-८२॥",
        "index": 82,
        "shloka_num": 82
    },
    {
        "text": "प्रशान्तपीडाबहुलो विनष्टारिः प्रहर्षवान् ।\nबभूव लोकः पतिते राक्षसेन्द्रसुते तदा ॥६-९१-८३॥",
        "index": 83,
        "shloka_num": 83
    },
    {
        "text": "हर्षं च शक्रो भगवान् सह सर्वैर्महर्षिभिः ।\nजगाम निहते तस्मिन् राक्षसे पापकर्मणि ॥६-९१-८४॥",
        "index": 84,
        "shloka_num": 84
    },
    {
        "text": "आकाशे चापि देवानां शुश्रुवे दुन्दुभिस्वनः ।\nनृत्यद्भिरप्सरोभिश्च गन्धर्वैश्च महात्मभिः ॥६-९१-८५॥",
        "index": 85,
        "shloka_num": 85
    },
    {
        "text": "ववर्षुः पुष्पवर्षाणि तदद्भुतमिवाभवत् ।\nप्रशशाम हते तस्मिन् राक्षसे क्रूरकर्मणि ॥६-९१-८६॥",
        "index": 86,
        "shloka_num": 86
    },
    {
        "text": "शुद्धा आपो नभश्चैव जहृषुर्देवदानवाः ।\nआजग्मुः पतिते तस्मिन् सर्वलोकभयावहे ॥६-९१-८७॥",
        "index": 87,
        "shloka_num": 87
    },
    {
        "text": "ऊचुश्च सहितास्तुष्टा देवगन्धर्वदानवाः ।\nविज्वराः शान्तकलुषा ब्राह्मणा विचरन्त्विति ॥६-९१-८८॥",
        "index": 88,
        "shloka_num": 88
    },
    {
        "text": "ततोऽभ्यनन्दन् संहृष्टाः समरे हरियूथपाः ।\nतमप्रतिबलं दृष्ट्वा हतं नैर्ऋतपुङ्गवम् ॥६-९१-८९॥",
        "index": 89,
        "shloka_num": 89
    },
    {
        "text": "विभीषणो हनूमांश्च जाम्बवांश्चर्क्षयूथपः ।\nविजयेनाभिनन्दन्तस्तुष्टुवुश्चापि लक्ष्मणम् ॥६-९१-९०॥",
        "index": 90,
        "shloka_num": 90
    },
    {
        "text": "क्ष्वेडन्तश्च प्लवन्तश्च गर्जन्तश्च प्लवङ्गमाः ।\nलब्धलक्षा रघुसुतं परिवार्योपतस्थिरे ॥६-९१-९१॥",
        "index": 91,
        "shloka_num": 91
    },
    {
        "text": "लाङ्गूलानि प्रविध्यन्तः स्फोटयन्तश्च वानराः ।\nलक्ष्मणो जयतीत्येव वाक्यं विश्रावयंस्तदा ॥६-९१-९२॥",
        "index": 92,
        "shloka_num": 92
    },
    {
        "text": "अन्योन्यं च समाश्लिष्य हरयो हृष्टमानसाः ।\nचक्रुरुच्चावचगुणा राघवाश्रयसत्कथाः ॥६-९१-९३॥",
        "index": 93,
        "shloka_num": 93
    },
    {
        "text": "तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म ।\nपरममुपलभन्मनःप्रहर्षं विनिहतमिन्द्ररिपुं निशम्य देवाः ॥६-९१-९४॥",
        "index": 94,
        "shloka_num": 94
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणिवधः नाम एकनवतितमः सर्गः ॥६-९१॥",
        "index": 95,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे तिरोहितरावणियुद्धम् नाम अशीतितमः सर्गः ॥६-८०॥",
        "index": 0,
        "shloka_num": null
    },
    {
        "text": "मकराक्षं हतं श्रुत्वा रावणः समितिञ्जयः ।\nरोषेण महताविष्टो दन्तान् कटकटाय्य च ॥६-८०-१॥",
        "index": 1,
        "shloka_num": 1
    },
    {
        "text": "कुपितश्च तदा तत्र किं कार्यमिति चिन्तयन् ।\nआदिदेशाथ सङ्क्रुद्धो रणायेन्द्रजितं सुतम् ॥६-८०-२॥",
        "index": 2,
        "shloka_num": 2
    },
    {
        "text": "जहि वीर महावीर्यौ भ्रातरौ रामलक्ष्मणौ ।\nअदृश्यो दृश्यमानो वा सर्वथा त्वं बलाधिकः ॥६-८०-३॥",
        "index": 3,
        "shloka_num": 3
    },
    {
        "text": "त्वमप्रतिमकर्माणमिन्द्रं जयसि संयुगे ।\nकिं पुनर्मानुषौ दृष्ट्वा न वधिष्यसि संयुगे ॥६-८०-४॥",
        "index": 4,
        "shloka_num": 4
    },
    {
        "text": "तथोक्तो राक्षसेन्द्रेण प्रतिगृह्य पितुर्वचः ।\nयज्ञभूमौ स विधिवत् पावकं जुहुवेन्द्रजित् ॥६-८०-५॥",
        "index": 5,
        "shloka_num": 5
    },
    {
        "text": "जुह्वतश्चापि तत्राग्निं रक्तोष्णीषधराः स्त्रियः ।\nआजग्मुस्तत्र सम्भ्रान्ता राक्षस्यो यत्र रावणिः ॥६-८०-६॥",
        "index": 6,
        "shloka_num": 6
    },
    {
        "text": "शस्त्राणि शरपत्राणि समिधोऽथ बिभीतकाः ।\nलोहितानि च वासांसि स्रुवं कार्ष्णायसं तथा ॥६-८०-७॥",
        "index": 7,
        "shloka_num": 7
    },
    {
        "text": "सर्वतोऽग्निं समास्तीर्य शरपत्रैः सतोमरैः ।\nछागस्य सर्वकृष्णस्य गलं जग्राह जीवतः ॥६-८०-८॥",
        "index": 8,
        "shloka_num": 8
    },
    {
        "text": "सकृद्धोमसमिद्धस्य विधूमस्य महार्चिषः ।\nबभूवुस्तानि लिङ्गानि विजयं दर्शयन्ति च ॥६-८०-९॥",
        "index": 9,
        "shloka_num": 9
    },
    {
        "text": "प्रदक्षिणावर्तशिखस्तप्तहाटकसन्निभः ।\nहविस्तत् प्रतिजग्राह पावकः स्वयमुत्थितः ॥६-८०-१०॥",
        "index": 10,
        "shloka_num": 10
    },
    {
        "text": "हुत्वाग्निं तर्पयित्वाथ देवदानवराक्षसान् ।\nआरुरोह रथश्रेष्ठमन्तर्धानगतं शुभम् ॥६-८०-११॥",
        "index": 11,
        "shloka_num": 11
    },
    {
        "text": "स वाजिभिश्चतुर्भिस्तु बाणैस्तु निशितैर्युतः ।\nआरोपितमहाचापः शुशुभे स्यन्दनोत्तमः ॥६-८०-१२॥",
        "index": 12,
        "shloka_num": 12
    },
    {
        "text": "जाज्वल्यमानो वपुषा तपनीयपरिच्छदः ।\nमृगैश्चन्द्रार्धचन्द्रैश्च स रथः समलङ्कृतः ॥६-८०-१३॥",
        "index": 13,
        "shloka_num": 13
    },
    {
        "text": "जाम्बूनदमहाकम्बुर्दीप्तपावकसन्निभः ।\nबभूवेन्द्रजितः केतुर्वैदूर्यसमलङ्कृतः ॥६-८०-१४॥",
        "index": 14,
        "shloka_num": 14
    },
    {
        "text": "तेन चादित्यकल्पेन ब्रह्मास्त्रेण च पालितः ।\nस बभूव दुराधर्षो रावणिः सुमहाबलः ॥६-८०-१५॥",
        "index": 15,
        "shloka_num": 15
    },
    {
        "text": "सोऽभिनिर्याय नगरादिन्द्रजित् समितिञ्जयः ।\nहुत्वाग्निं राक्षसैर्मन्त्रैरन्तर्धानगतोऽब्रवीत् ॥६-८०-१६॥",
        "index": 16,
        "shloka_num": 16
    },
    {
        "text": "अद्य हत्वा रणे यौ तौ मिथ्या प्रव्रजितौ वने ।\nजयं पित्रे प्रदास्यामि रावणाय रणेऽधिकम् ॥६-८०-१७॥",
        "index": 17,
        "shloka_num": 17
    },
    {
        "text": "अद्य निर्वानरामुर्वीं हत्वा रामं च लक्ष्मणम् ।\nकरिष्ये परमां प्रीतिमित्युक्त्वान्तरधीयत ॥६-८०-१८॥",
        "index": 18,
        "shloka_num": 18
    },
    {
        "text": "आपपाताथ सङ्क्रुद्धो दशग्रीवेण चोदितः ।\nतीक्ष्णकार्मुकनाराचैस्तीक्ष्णस्त्विन्द्ररिपू रणे ॥६-८०-१९॥",
        "index": 19,
        "shloka_num": 19
    },
    {
        "text": "स ददर्श महावीर्यौ नागौ त्रिशिरसाविव ।\nसृजन्ताविषुजालानि वीरौ वानरमध्यगौ ॥६-८०-२०॥",
        "index": 20,
        "shloka_num": 20
    },
    {
        "text": "इमौ ताविति सञ्चिन्त्य सज्यं कृत्वा च कार्मुकम् ।\nसन्ततानेषुधाराभिः पर्जन्य इव वृष्टिमान् ॥६-८०-२१॥",
        "index": 21,
        "shloka_num": 21
    },
    {
        "text": "स तु वैहायसरथो युधि तौ रामलक्ष्मणौ ।\nअचक्षुर्विषये तिष्ठन् विव्याध निशितैः शरैः ॥६-८०-२२॥",
        "index": 22,
        "shloka_num": 22
    },
    {
        "text": "तौ तस्य शरवेगेन परीतौ रामलक्ष्मणौ ।\nधनुषी सशरे कृत्वा दिव्यमस्त्रं प्रचक्रतुः ॥६-८०-२३॥",
        "index": 23,
        "shloka_num": 23
    },
    {
        "text": "प्रच्छादयन्तौ गगनं शरजालैर्महाबलौ ।\nतमस्त्रैः सूर्यसङ्काशैर्नैव पस्पर्शतुः शरैः ॥६-८०-२४॥",
        "index": 24,
        "shloka_num": 24
    },
    {
        "text": "स हि धूमान्धकारं च चक्रे प्रच्छादयन्नभः ।\nदिशश्चान्तर्दधे श्रीमान् नीहारतमसा वृताः ॥६-८०-२५॥",
        "index": 25,
        "shloka_num": 25
    },
    {
        "text": "नैव ज्यातलनिर्घोषो न च नेमिखुरस्वनः ।\nशुश्रुवे चरतस्तस्य न च रूपं प्रकाशते ॥६-८०-२६॥",
        "index": 26,
        "shloka_num": 26
    },
    {
        "text": "घनान्धकारे तिमिरे शिलावर्षमिवाद्भुतम् ।\nस ववर्ष महाबाहुर्नाराचशरवृष्टिभिः ॥६-८०-२७॥",
        "index": 27,
        "shloka_num": 27
    },
    {
        "text": "स रामं सूर्यसङ्काशैः शरैर्दत्तवरैर्भृशम् ।\nविव्याध समरे क्रुद्धः सर्वगात्रेषु रावणिः ॥६-८०-२८॥",
        "index": 28,
        "shloka_num": 28
    },
    {
        "text": "तौ हन्यमानौ नाराचैर्धाराभिरिव पर्वतौ ।\nहेमपुङ्खान् नरव्याघ्रौ तिग्मान् मुमुचतुः शरान् ॥६-८०-२९॥",
        "index": 29,
        "shloka_num": 29
    },
    {
        "text": "अन्तरिक्षे समासाद्य रावणिं कङ्कपत्रिणः ।\nनिकृत्य पतगा भूमौ पेतुस्ते शोणिताप्लुताः ॥६-८०-३०॥",
        "index": 30,
        "shloka_num": 30
    },
    {
        "text": "अतिमात्रं शरौघेण दीप्यमानौ नरोत्तमौ ।\nतानिषून् पततो भल्लैरनेकैर्विचकर्ततुः ॥६-८०-३१॥",
        "index": 31,
        "shloka_num": 31
    },
    {
        "text": "यतो हि ददृशाते तौ शरान् निपतिताञ्छितान् ।\nततस्तु तौ दाशरथी ससृजातेऽस्त्रमुत्तमम् ॥६-८०-३२॥",
        "index": 32,
        "shloka_num": 32
    },
    {
        "text": "रावणिस्तु दिशः सर्वा रथेनातिरथोऽपतत् ।\nविव्याध तौ दाशरथी लघ्वस्त्रो निशितैः शरैः ॥६-८०-३३॥",
        "index": 33,
        "shloka_num": 33
    },
    {
        "text": "तेनातिविद्धौ तौ वीरौ रुक्मपुङ्खैः सुसंहतैः ।\nबभूवतुर्दाशरथी पुष्पिताविव किंशुकौ ॥६-८०-३४॥",
        "index": 34,
        "shloka_num": 34
    },
    {
        "text": "नास्य वेगगतिं कश्चिन्न च रूपं धनुः शरान् ।\nन चास्य विदितं किञ्चित् सूर्यस्येवाभ्रसम्प्लवे ॥६-८०-३५॥",
        "index": 35,
        "shloka_num": 35
    },
    {
        "text": "तेन विद्धाश्च हरयो निहताश्च गतासवः ।\nबभूवुः शतशस्तत्र पतिता धरणीतले ॥६-८०-३६॥",
        "index": 36,
        "shloka_num": 36
    },
    {
        "text": "लक्ष्मणस्तु ततः क्रुद्धो भ्रातरं वाक्यमब्रवीत् ।\nब्राह्ममस्त्रं प्रयोक्ष्यामि वधार्थं सर्वरक्षसाम् ॥६-८०-३७॥",
        "index": 37,
        "shloka_num": 37
    },
    {
        "text": "तमुवाच ततो रामो लक्ष्मणं शुभलक्षणम् ।\nनैकस्य हेतो रक्षांसि पृथिव्यां हन्तुमर्हसि ॥६-८०-३८॥",
        "index": 38,
        "shloka_num": 38
    },
    {
        "text": "अयुध्यमानं प्रच्छन्नं प्राञ्जलिं शरणागतम् ।\nपलायमानं मत्तं वा न हन्तुं त्वमिहार्हसि ॥६-८०-३९॥",
        "index": 39,
        "shloka_num": 39
    },
    {
        "text": "तस्यैव तु वधे यत्नं करिष्यामि महाभुज ।\nआदेक्ष्यावो महावेगानस्त्रानाशीविषोपमान् ॥६-८०-४०॥",
        "index": 40,
        "shloka_num": 40
    },
    {
        "text": "तमेनं मायिनं क्षुद्रमन्तर्हितरथं बलात् ।\nराक्षसं निहनिष्यन्ति दृष्ट्वा वानरयूथपाः ॥६-८०-४१॥",
        "index": 41,
        "shloka_num": 41
    },
    {
        "text": "यद्येष भूमिं विशते दिवं वा रसातलं वापि नभस्तलं वा ।\nएवं विगूढोऽपि ममास्त्रदग्धः पतिष्यते भूमितले गतासुः ॥६-८०-४२॥",
        "index": 42,
        "shloka_num": 42
    },
    {
        "text": "इत्येवमुक्त्वा वचनं महार्थं रघुप्रवीरः प्लवगर्षभैर्वृतः ।\nवधाय रौद्रस्य नृशंसकर्मणस्तदा महात्मा त्वरितं निरीक्षते ॥६-८०-४३॥",
        "index": 43,
        "shloka_num": 43
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे तिरोहितरावणियुद्धम् नाम अशीतितमः सर्गः ॥६-८०॥",
        "index": 44,
        "shloka_num": null
    }
]
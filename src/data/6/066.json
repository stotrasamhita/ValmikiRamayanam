[
    {
        "text": "अथ श्रीमद्वाल्मीकीयरामायणे युद्धकाण्डे वानरपर्यवस्थापनम् नाम षट्षष्ठितमः सर्गः ॥६-६६॥",
        "index": 0,
        "shloka_num": null
    },
    {
        "text": "स लङ्घयित्वा प्राकारं गिरिकूटोपमो महान् ।\nनिर्ययौ नगरात् तूर्णं कुम्भकर्णो महाबलः ॥६-६६-१॥",
        "index": 1,
        "shloka_num": 1
    },
    {
        "text": "ननाद च महानादं समुद्रमभिनादयन् ।\nविजयन्निव निर्घातान् विधमन्निव पर्वतान् ॥६-६६-२॥",
        "index": 2,
        "shloka_num": 2
    },
    {
        "text": "तमवध्यं मघवता यमेन वरुणेन वा ।\nप्रेक्ष्य भीमाक्षमायान्तं वानरा विप्रदुद्रुवुः ॥६-६६-३॥",
        "index": 3,
        "shloka_num": 3
    },
    {
        "text": "तांस्तु विप्रद्रुतान् दृष्ट्वा राजपुत्रोऽङ्गदोऽब्रवीत् ।\nनलं नीलं गवाक्षं च कुमुदं च महाबलम् ॥६-६६-४॥",
        "index": 4,
        "shloka_num": 4
    },
    {
        "text": "आत्मनस्तानि विस्मृत्य वीर्याण्यभिजनानि च ।\nक्व गच्छत भयत्रस्ताः प्राकृता हरयो यथा ॥६-६६-५॥",
        "index": 5,
        "shloka_num": 5
    },
    {
        "text": "साधु सौम्या निवर्तध्वं किं प्राणान् परिरक्षथ ।\nनालं युद्धाय वै रक्षो महतीयं विभीषिका ॥६-६६-६॥",
        "index": 6,
        "shloka_num": 6
    },
    {
        "text": "महतीमुत्थितामेनां राक्षसानां विभीषिकाम् ।\nविक्रमाद् विधमिष्यामो निवर्तध्वं प्लवङ्गमाः ॥६-६६-७॥",
        "index": 7,
        "shloka_num": 7
    },
    {
        "text": "कृच्छ्रेण तु समाश्वस्य सङ्गम्य च ततस्ततः ।\nवृक्षान् गृहीत्वा हरयः सम्प्रतस्थू रणाजिरे ॥६-६६-८॥",
        "index": 8,
        "shloka_num": 8
    },
    {
        "text": "ते निवर्त्य तु संरब्धाः कुम्भकर्णं वनौकसः ।\nनिजघ्नुः परमक्रुद्धाः समदा इव कुञ्जराः ॥६-६६-९॥",
        "index": 9,
        "shloka_num": 9
    },
    {
        "text": "प्रांशुभिर्गिरिशृङ्गैश्च शिलाभिश्च महाबलाः ।\nपादपैः पुष्पिताग्रैश्च हन्यमानो न कम्पते ॥६-६६-१०॥",
        "index": 10,
        "shloka_num": 10
    },
    {
        "text": "तस्य गात्रेषु पतिता भिद्यन्ते बहवः शिलाः ।\nपादपाः पुष्पिताग्राश्च भग्नाः पेतुर्महीतले ॥६-६६-११॥",
        "index": 11,
        "shloka_num": 11
    },
    {
        "text": "सोऽपि सैन्यानि सङ्क्रुद्धौ वानराणां महौजसाम् ।\nममन्थ परमायत्तो वनान्यग्निरिवोत्थितः ॥६-६६-१२॥",
        "index": 12,
        "shloka_num": 12
    },
    {
        "text": "लोहितार्द्रास्तु बहवः शेरते वानरर्षभाः ।\nनिरस्ताः पतिता भूमौ ताम्रपुष्पा इव द्रुमाः ॥६-६६-१३॥",
        "index": 13,
        "shloka_num": 13
    },
    {
        "text": "लङ्घयन्तः प्रधावन्तो वानरा नावलोकयन् ।\nकेचित् समुद्रे पतिताः केचिद् गगनमास्थिताः ॥६-६६-१४॥",
        "index": 14,
        "shloka_num": 14
    },
    {
        "text": "वध्यमानास्तु ते वीरा राक्षसेन च लीलया ।\nसागरं येन ते तीर्णाः पथा तेनैव दुद्रुवुः ॥६-६६-१५॥",
        "index": 15,
        "shloka_num": 15
    },
    {
        "text": "ते स्थलानि तदा निम्नं विवर्णवदना भयात् ।\nऋक्षा वृक्षान् समारूढाः केचित् पर्वतमाश्रिताः ॥६-६६-१६॥",
        "index": 16,
        "shloka_num": 16
    },
    {
        "text": "ममज्जुरर्णवे केचिद् गुहाः केचित् समाश्रिताः ।\nनिपेतुः केचिदपरे केचिन्नैवावतस्थिरे ।\nकेचिद् भूमौ निपतिताः केचित् सुप्ता मृता इव ॥६-६६-१७॥",
        "index": 17,
        "shloka_num": 17
    },
    {
        "text": "तान् समीक्ष्याङ्गदो भग्नान् वानरानिदमब्रवीत् ।\nअवतिष्ठत युध्यामो निवर्तध्वं प्लवङ्गमाः ॥६-६६-१८॥",
        "index": 18,
        "shloka_num": 18
    },
    {
        "text": "भग्नानां वो न पश्यामि परिक्रम्य महीमिमाम् ।\nस्थानं सर्वे निवर्तध्वं किं प्राणान् परिरक्षथ ॥६-६६-१९॥",
        "index": 19,
        "shloka_num": 19
    },
    {
        "text": "निरायुधानां क्रमतामसङ्गगतिपौरुषाः ।\nदारा ह्युपहसिष्यन्ति स वै घातः सुजीवताम् ॥६-६६-२०॥",
        "index": 20,
        "shloka_num": 20
    },
    {
        "text": "कुलेषु जाताः सर्वेऽस्मिन् विस्तीर्णेषु महत्सु च ।\nक्व गच्छत भयत्रस्ताः प्राकृता हरयो यथा ।\nअनार्याः खलु यद्भीतास्त्यक्त्वा वीर्यं प्रधावत ॥६-६६-२१॥",
        "index": 21,
        "shloka_num": 21
    },
    {
        "text": "विकत्थनानि वो यानि भवद्भिर्जनसंसदि ।\nतानि वः क्व नु यातानि सोदग्राणि हितानि च ॥६-६६-२२॥",
        "index": 22,
        "shloka_num": 22
    },
    {
        "text": "भीरोः प्रवादाः श्रूयन्ते यस्तु जीवति धिक्कृतः ।\nमार्गः सत्पुरुषैर्जुष्टः सेव्यतां त्यज्यतां भयम् ॥६-६६-२३॥",
        "index": 23,
        "shloka_num": 23
    },
    {
        "text": "शयामहे वा निहताः पृथिव्यामल्पजीविताः ।\nप्राप्नुयामो ब्रह्मलोकं दुष्प्रापं च कुयोधिभिः ॥६-६६-२४॥",
        "index": 24,
        "shloka_num": 24
    },
    {
        "text": "अवाप्नुयामः कीर्तिं वा निहत्वा शत्रुमाहवे ।\nनिहता वीरलोकस्य भोक्ष्यामो वसु वानराः ॥६-६६-२५॥",
        "index": 25,
        "shloka_num": 25
    },
    {
        "text": "न कुम्भकर्णः काकुत्स्थं दृष्ट्वा जीवन् गमिष्यति ।\nदीप्यमानमिवासाद्य पतङ्गो ज्वलनं यथा ॥६-६६-२६॥",
        "index": 26,
        "shloka_num": 26
    },
    {
        "text": "पलायनेन चोद्दिष्टाः प्राणान् रक्षामहे वयम् ।\nएकेन बहवो भग्ना यशो नाशं गमिष्यति ॥६-६६-२७॥",
        "index": 27,
        "shloka_num": 27
    },
    {
        "text": "एवं ब्रुवाणं तं शूरमङ्गदं कनकाङ्गदम् ।\nद्रवमाणास्ततो वाक्यमूचुः शूरविगर्हितम् ॥६-६६-२८॥",
        "index": 28,
        "shloka_num": 28
    },
    {
        "text": "कृतं नः कदनं घोरं कुम्भकर्णेन रक्षसा ।\nन स्थानकालो गच्छामो दयितं जीवितं हि नः ॥६-६६-२९॥",
        "index": 29,
        "shloka_num": 29
    },
    {
        "text": "एतावदुक्त्वा वचनं सर्वे ते भेजिरे दिशः ।\nभीमं भीमाक्षमायान्तं दृष्ट्वा वानरयूथपाः ॥६-६६-३०॥",
        "index": 30,
        "shloka_num": 30
    },
    {
        "text": "द्रवमाणास्तु ते वीरा अङ्गदेन बलीमुखाः ।\nसान्त्वनैश्चानुमानैश्च ततः सर्वे निवर्तिताः ॥६-६६-३१॥",
        "index": 31,
        "shloka_num": 31
    },
    {
        "text": "प्रहर्षमुपनीताश्च वालिपुत्रेण धीमता ।\nआज्ञाप्रतीक्षास्तस्थुश्च सर्वे वानरयूथपाः ॥६-६६-३२॥",
        "index": 32,
        "shloka_num": 32
    },
    {
        "text": "ऋषभशरभमैन्दधूम्रनीलाः कुमुदसुषेणगवाक्षरम्भताराः ।\nद्विविदपनसवायुपुत्रमुख्यास्त्वरिततराभिमुखं रणं प्रयाताः ॥६-६६-३३॥",
        "index": 33,
        "shloka_num": 33
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे वानरपर्यवस्थापनम् नाम षट्षष्ठितमः सर्गः ॥६-६६॥",
        "index": 34,
        "shloka_num": null
    }
]
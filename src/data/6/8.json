[
    {
        "text": "अथ श्रीमद्वाल्मीकीयरामायणे युद्धकाण्डे प्रहस्तादिवचनम् नाम अष्टमः सर्गः ॥६-८॥",
        "index": 0,
        "shloka_num": null
    },
    {
        "text": "ततो नीलाम्बुदप्रख्यः प्रहस्तो नाम राक्षसः ।\nअब्रवीत् प्राञ्जलिर्वाक्यं शूरः सेनापतिस्तदा ॥६-८-१॥",
        "index": 1,
        "shloka_num": 1
    },
    {
        "text": "देवदानवगन्धर्वाः पिशाचपतगोरगाः ।\nसर्वे धर्षयितुं शक्याः किं पुनर्मानवौ रणे ॥६-८-२॥",
        "index": 2,
        "shloka_num": 2
    },
    {
        "text": "सर्वे प्रमत्ता विश्वस्ता वञ्चिताः स्म हनूमता ।\nनहि मे जीवतो गच्छेज्जीवन् स वनगोचरः ॥६-८-३॥",
        "index": 3,
        "shloka_num": 3
    },
    {
        "text": "सर्वां सागरपर्यन्तां सशैलवनकाननाम् ।\nकरोम्यवानरां भूमिमाज्ञापयतु मां भवान् ॥६-८-४॥",
        "index": 4,
        "shloka_num": 4
    },
    {
        "text": "रक्षां चैव विधास्यामि वानराद् रजनीचर ।\nनागमिष्यति ते दुःखं किंचिदात्मापराधजम् ॥६-८-५॥",
        "index": 5,
        "shloka_num": 5
    },
    {
        "text": "अब्रवीत् तु सुसंक्रुद्धो दुर्मुखो नाम राक्षसः ।\nइदं न क्षमणीयं हि सर्वेषां नः प्रधर्षणम् ॥६-८-६॥",
        "index": 6,
        "shloka_num": 6
    },
    {
        "text": "अयं परिभवो भूयः पुरस्यान्तःपुरस्य च ।\nश्रीमतो राक्षसेन्द्रस्य वानरेण प्रधर्षणम् ॥६-८-७॥",
        "index": 7,
        "shloka_num": 7
    },
    {
        "text": "अस्मिन् मुहूर्ते गत्वैको निवर्तिष्यामि वानरान् ।\nप्रविष्टान् सागरं भीममम्बरं वा रसातलम् ॥६-८-८॥",
        "index": 8,
        "shloka_num": 8
    },
    {
        "text": "ततोऽब्रवीत् सुसंक्रुद्धो वज्रदंष्ट्रो महाबलः ।\nप्रगृह्य परिघं घोरं मांसशोणितरूषितम् ॥६-८-९॥",
        "index": 9,
        "shloka_num": 9
    },
    {
        "text": "किं नो हनूमता कार्यं कृपणेन तपस्विना ।\nरामे तिष्ठति दुर्धर्षे सुग्रीवेऽपि सलक्ष्मणे ॥६-८-१०॥",
        "index": 10,
        "shloka_num": 10
    },
    {
        "text": "अद्य रामं ससुग्रीवं परिघेण सलक्ष्मणम् ।\nआगमिष्यामि हत्वैको विक्षोभ्य हरिवाहिनीम् ॥६-८-११॥",
        "index": 11,
        "shloka_num": 11
    },
    {
        "text": "इदं ममापरं वाक्यं शृणु राजन् यदिच्छसि ।\nउपायकुशलो ह्येव जयेच्छत्रूनतन्द्रितः ॥६-८-१२॥",
        "index": 12,
        "shloka_num": 12
    },
    {
        "text": "कामरूपधराः शूराः सुभीमा भीमदर्शनाः ।\nराक्षसा वा सहस्राणि राक्षसाधिप निश्चिताः ॥६-८-१३॥",
        "index": 13,
        "shloka_num": 13
    },
    {
        "text": "काकुत्स्थमुपसंगम्य बिभ्रतो मानुषं वपुः ।\nसर्वे ह्यसम्भ्रमा भूत्वा ब्रुवन्तु रघुसत्तमम् ॥६-८-१४॥",
        "index": 14,
        "shloka_num": 14
    },
    {
        "text": "प्रेषिता भरतेनैव भ्रात्रा तव यवीयसा ।\nस हि सेनां समुत्थाप्य क्षिप्रमेवोपयास्यति ॥६-८-१५॥",
        "index": 15,
        "shloka_num": 15
    },
    {
        "text": "ततो वयमितस्तूर्णं शूलशक्तिगदाधराः ।\nचापबाणासिहस्ताश्च त्वरितास्तत्र यामहे ॥६-८-१६॥",
        "index": 16,
        "shloka_num": 16
    },
    {
        "text": "आकाशे गणशः स्थित्वा हत्वा तां हरिवाहिनीम् ।\nअश्मशस्त्रमहावृष्ट्या प्रापयाम यमक्षयम् ॥६-८-१७॥",
        "index": 17,
        "shloka_num": 17
    },
    {
        "text": "एवं चेदुपसर्पेतामनयं रामलक्ष्मणौ ।\nअवश्यमपनीतेन जहतामेव जीवितम् ॥६-८-१८॥",
        "index": 18,
        "shloka_num": 18
    },
    {
        "text": "कौम्भकर्णिस्ततो वीरो निकुम्भो नाम वीर्यवान् ।\nअब्रवीत् परमक्रुद्धो रावणं लोकरावणम् ॥६-८-१९॥",
        "index": 19,
        "shloka_num": 19
    },
    {
        "text": "सर्वे भवन्तस्तिष्ठन्तु महाराजेन संगताः ।\nअहमेको हनिष्यामि राघवं सहलक्ष्मणम् ॥६-८-२०॥",
        "index": 20,
        "shloka_num": 20
    },
    {
        "text": "सुग्रीवं सहनूमन्तं सर्वांश्चैवात्र वानरान् ।\nततो वज्रहनुर्नाम राक्षसः पर्वतोपमः ॥६-८-२१॥",
        "index": 21,
        "shloka_num": 21
    },
    {
        "text": "क्रुद्धः परिलिहन् सृक्कां जिह्वया वाक्यमब्रवीत् ।\nस्वैरं कुर्वन्तु कार्याणि भवन्तो विगतज्वराः ॥६-८-२२॥",
        "index": 22,
        "shloka_num": 22
    },
    {
        "text": "एकोऽहं भक्षयिष्यामि तां सर्वां हरिवाहिनीम् ।\nस्वस्थाः क्रीडन्तु निश्चिन्ताः पिबन्तु मधु वारुणीम् ॥६-८-२३॥",
        "index": 23,
        "shloka_num": 23
    },
    {
        "text": "अहमेको वधिष्यामि सुग्रीवं सहलक्ष्मणम् ।\nसाङ्गदं च हनूमन्तं सर्वांश्चैवात्र वानरान् ॥६-८-२४॥",
        "index": 24,
        "shloka_num": 24
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे प्रहस्तादिवचनम् नाम अष्टमः सर्गः ॥६-८॥",
        "index": 25,
        "shloka_num": null
    }
]
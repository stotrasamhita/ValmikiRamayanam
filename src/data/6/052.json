[
    {
        "text": "अथ श्रीमद्वाल्मीकीयरामायणे युद्धकाण्डे धूम्राक्षवधः नाम द्विपञ्चाशः सर्गः ॥६-५२॥",
        "index": 0,
        "shloka_num": null
    },
    {
        "text": "धूम्राक्षं प्रेक्ष्य निर्यान्तं राक्षसं भीमविक्रमम् ।\nविनेदुर्वानराः सर्वे प्रहृष्टा युद्धकाङ्क्षिणः ॥६-५२-१॥",
        "index": 1,
        "shloka_num": 1
    },
    {
        "text": "तेषां सुतुमुलं युद्धं सञ्जज्ञे कपिरक्षसाम् ।\nअन्योन्यं पादपैर्घोरैर्निघ्नतां शूलमुद्गरैः ॥६-५२-२॥",
        "index": 2,
        "shloka_num": 2
    },
    {
        "text": "राक्षसैर्वानरा घोरा विनिकृत्ताः समन्ततः ।\nवानरै राक्षसाश्चापि द्रुमैर्भूमिसमीकृताः ॥६-५२-३॥",
        "index": 3,
        "shloka_num": 3
    },
    {
        "text": "राक्षसास्त्वभिसङ्क्रुद्धा वानरान् निशितैः शरैः ।\nविव्यधुर्घोरसङ्काशैः कङ्कपत्रैरजिह्मगैः ॥६-५२-४॥",
        "index": 4,
        "shloka_num": 4
    },
    {
        "text": "ते गदाभिश्च भीमाभिः पट्टिशैः कूटमुद्गरैः ।\nघोरैश्च परिघैश्चित्रैस्त्रिशूलैश्चापि संश्रितैः ॥६-५२-५॥",
        "index": 5,
        "shloka_num": 5
    },
    {
        "text": "विदार्यमाणा रक्षोभिर्वानरास्ते महाबलाः ।\nअमर्षजनितोद्धर्षाश्चक्रुः कर्माण्यभीतवत् ॥६-५२-६॥",
        "index": 6,
        "shloka_num": 6
    },
    {
        "text": "शरनिर्भिन्नगात्रास्ते शूलनिर्भिन्नदेहिनः ।\nजगृहुस्ते द्रुमांस्तत्र शिलाश्च हरियूथपाः ॥६-५२-७॥",
        "index": 7,
        "shloka_num": 7
    },
    {
        "text": "ते भीमवेगा हरयो नर्दमानास्ततस्ततः ।\nममन्थू राक्षसान् वीरान् नामानि च बभाषिरे ॥६-५२-८॥",
        "index": 8,
        "shloka_num": 8
    },
    {
        "text": "तद् बभूवाद्भुतं घोरं युद्धं वानररक्षसाम् ।\nशिलाभिर्विविधाभिश्च बहुशाखैश्च पादपैः ॥६-५२-९॥",
        "index": 9,
        "shloka_num": 9
    },
    {
        "text": "राक्षसा मथिताः केचिद् वानरैर्जितकाशिभिः ।\nप्रवेमू रुधिरं केचिन्मुखै रुधिरभोजनाः ॥६-५२-१०॥",
        "index": 10,
        "shloka_num": 10
    },
    {
        "text": "पार्श्वेषु दारिताः केचित् केचिद् राशीकृता द्रुमैः ।\nशिलाभिश्चूर्णिताः केचित् केचिद् दन्तैर्विदारिताः ॥६-५२-११॥",
        "index": 11,
        "shloka_num": 11
    },
    {
        "text": "ध्वजैर्विमथितैर्भग्नैः खड्गैश्च विनिपातितैः ।\nरथैर्विध्वंसितैः केचिद् व्यथिता रजनीचराः ॥६-५२-१२॥",
        "index": 12,
        "shloka_num": 12
    },
    {
        "text": "गजेन्द्रैः पर्वताकारैः पर्वताग्रैर्वनौकसाम् ।\nमथितैर्वाजिभिः कीर्णं सारोहैर्वसुधातलम् ॥६-५२-१३॥",
        "index": 13,
        "shloka_num": 13
    },
    {
        "text": "वानरैर्भीमविक्रान्तैराप्लुत्योत्प्लुत्य वेगितैः ।\nराक्षसाः करजैस्तीक्ष्णैर्मुखेषु विनिदारिताः ॥६-५२-१४॥",
        "index": 14,
        "shloka_num": 14
    },
    {
        "text": "विषण्णवदना भूयो विप्रकीर्णशिरोरुहाः ।\nमूढाः शोणितगन्धेन निपेतुर्धरणीतले ॥६-५२-१५॥",
        "index": 15,
        "shloka_num": 15
    },
    {
        "text": "अन्ये तु परमक्रुद्धा राक्षसा भीमविक्रमाः ।\nतलैरेवाभिधावन्ति वज्रस्पर्शसमैर्हरीन् ॥६-५२-१६॥",
        "index": 16,
        "shloka_num": 16
    },
    {
        "text": "वानरैः पातयन्तस्ते वेगिता वेगवत्तरैः ।\nमुष्टिभिश्चरणैर्दन्तैः पादपैश्चावपोथिताः ॥६-५२-१७॥",
        "index": 17,
        "shloka_num": 17
    },
    {
        "text": "सैन्यं तु विद्रुतं दृष्ट्वा धूम्राक्षो राक्षसर्षभः ।\nरोषेण कदनं चक्रे वानराणां युयुत्सताम् ॥६-५२-१८॥",
        "index": 18,
        "shloka_num": 18
    },
    {
        "text": "प्रासैः प्रमथिताः केचिद् वानराः शोणितस्रवाः ।\nमुद्गरैराहताः केचित् पतिता धरणीतले ॥६-५२-१९॥",
        "index": 19,
        "shloka_num": 19
    },
    {
        "text": "परिघैर्मथिताः केचिद् भिन्दिपालैश्च दारिताः ।\nपट्टिशैर्मथिताः केचिद् विह्वलन्तो गतासवः ॥६-५२-२०॥",
        "index": 20,
        "shloka_num": 20
    },
    {
        "text": "केचिद् विनिहता भूमौ रुधिरार्द्रा वनौकसः ।\nकेचिद् विद्राविता नष्टाः सङ्क्रुद्धै राक्षसैर्युधि ॥६-५२-२१॥",
        "index": 21,
        "shloka_num": 21
    },
    {
        "text": "विभिन्नहृदयाः केचिदेकपार्श्वेन शायिताः ।\nविदारितास्त्रिशूलैश्च केचिदान्त्रैर्विनिःसृताः ॥६-५२-२२॥",
        "index": 22,
        "shloka_num": 22
    },
    {
        "text": "तत् सुभीमं महद्युद्धं हरिराक्षससङ्कुलम् ।\nप्रबभौ शस्त्रबहुलं शिलापादपसङ्कुलम् ॥६-५२-२३॥",
        "index": 23,
        "shloka_num": 23
    },
    {
        "text": "धनुर्ज्यातन्त्रिमधुरं हिक्कातालसमन्वितम् ।\nमन्दस्तनितगीतं तद् युद्धगान्धर्वमाबभौ ॥६-५२-२४॥",
        "index": 24,
        "shloka_num": 24
    },
    {
        "text": "धूम्राक्षस्तु धनुष्पाणिर्वानरान् रणमूर्धनि ।\nहसन् विद्रावयामास दिशस्ताञ्छरवृष्टिभिः ॥६-५२-२५॥",
        "index": 25,
        "shloka_num": 25
    },
    {
        "text": "धूम्राक्षेणार्दितं सैन्यं व्यथितं प्रेक्ष्य मारुतिः ।\nअभ्यवर्तत सङ्क्रुद्धः प्रगृह्य विपुलां शिलाम् ॥६-५२-२६॥",
        "index": 26,
        "shloka_num": 26
    },
    {
        "text": "क्रोधाद् द्विगुणताम्राक्षः पितुस्तुल्यपराक्रमः ।\nशिलां तां पातयामास धूम्राक्षस्य रथं प्रति ॥६-५२-२७॥",
        "index": 27,
        "shloka_num": 27
    },
    {
        "text": "आपतन्तीं शिलां दृष्ट्वा गदामुद्यम्य सम्भ्रमात् ।\nरथादाप्लुत्य वेगेन वसुधायां व्यतिष्ठत ॥६-५२-२८॥",
        "index": 28,
        "shloka_num": 28
    },
    {
        "text": "सा प्रमथ्य रथं तस्य निपपात शिला भुवि ।\nसचक्रकूबरं साश्वं सध्वजं सशरासनम् ॥६-५२-२९॥",
        "index": 29,
        "shloka_num": 29
    },
    {
        "text": "स भङ्क्त्वा तु रथं तस्य हनूमान् मारुतात्मजः ।\nरक्षसां कदनं चक्रे सस्कन्धविटपैर्द्रुमैः ॥६-५२-३०॥",
        "index": 30,
        "shloka_num": 30
    },
    {
        "text": "विभिन्नशिरसो भूत्वा राक्षसा रुधिरोक्षिताः ।\nद्रुमैः प्रमथिताश्चान्ये निपेतुर्धरणीतले ॥६-५२-३१॥",
        "index": 31,
        "shloka_num": 31
    },
    {
        "text": "विद्राव्य राक्षसं सैन्यं हनूमान् मारुतात्मजः ।\nगिरेः शिखरमादाय धूम्राक्षमभिदुद्रुवे ॥६-५२-३२॥",
        "index": 32,
        "shloka_num": 32
    },
    {
        "text": "तमापतन्तं धूम्राक्षो गदामुद्यम्य वीर्यवान् ।\nविनर्दमानः सहसा हनूमन्तमभिद्रवत् ॥६-५२-३३॥",
        "index": 33,
        "shloka_num": 33
    },
    {
        "text": "तस्य क्रुद्धस्य रोषेण गदां तां बहुकण्टकाम् ।\nपातयामास धूम्राक्षो मस्तकेऽथ हनूमतः ॥६-५२-३४॥",
        "index": 34,
        "shloka_num": 34
    },
    {
        "text": "ताडितः स तया तत्र गदया भीमवेगया ।\nस कपिर्मारुतबलस्तं प्रहारमचिन्तयन् ॥६-५२-३५॥",
        "index": 35,
        "shloka_num": 35
    },
    {
        "text": "धूम्राक्षस्य शिरोमध्ये गिरिशृङ्गमपातयत् ।\nस विस्फारितसर्वाङ्गो गिरिशृङ्गेण ताडितः ॥६-५२-३६॥",
        "index": 36,
        "shloka_num": 36
    },
    {
        "text": "पपात सहसा भूमौ विकीर्ण इव पर्वतः ।\nधूम्राक्षं निहतं दृष्ट्वा हतशेषा निशाचराः ।\nत्रस्ताः प्रविविशुर्लङ्कां वध्यमानाः प्लवङ्गमैः ॥६-५२-३७॥",
        "index": 37,
        "shloka_num": 37
    },
    {
        "text": "स तु पवनसुतो निहत्य शत्रून् क्षतजवहाः सरितश्च संविकीर्य ।\nरिपुवधजनितश्रमो महात्मा मुदमगमत् कपिभिः सुपूज्यमानः ॥६-५२-३८॥",
        "index": 38,
        "shloka_num": 38
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे धूम्राक्षवधः नाम द्विपञ्चाशः सर्गः ॥६-५२॥",
        "index": 39,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे इन्द्रजिन्मायायुद्धम् नाम त्रिसप्ततितमः सर्गः ॥६-७३॥",
        "index": 0,
        "shloka_num": null
    },
    {
        "text": "ततो हतान् राक्षसपुङ्गवांस्तान् देवान्तकादित्रिशिरोऽतिकायान् ।\nरक्षोगणास्तत्र हतावशिष्टास्ते रावणाय त्वरिताः शशंसुः ॥६-७३-१॥",
        "index": 1,
        "shloka_num": 1
    },
    {
        "text": "ततो हतांस्तान् सहसा निशम्य राजा महाबाष्पपरिप्लुताक्षः ।\nपुत्रक्षयं भ्रातृवधं च घोरं विचिन्त्य राजा विपुलं प्रदध्यौ ॥६-७३-२॥",
        "index": 2,
        "shloka_num": 2
    },
    {
        "text": "ततस्तु राजानमुदीक्ष्य दीनं शोकार्णवे सम्परिपुप्लुवानम् ।\nरथर्षभो राक्षसराजसूनुस्तमिन्द्रजिद् वाक्यमिदं बभाषे ॥६-७३-३॥",
        "index": 3,
        "shloka_num": 3
    },
    {
        "text": "न तात मोहं परिगन्तुमर्हसे यत्रेन्द्रजिज्जीवति नैर्ऋतेश ।\nनेन्द्रारिबाणाभिहतो हि कश्चित् प्राणान् समर्थः समरेऽभिपातुम् ॥६-७३-४॥",
        "index": 4,
        "shloka_num": 4
    },
    {
        "text": "पश्याद्य रामं सह लक्ष्मणेन मद्बाणनिर्भिन्नविकीर्णदेहम् ।\nगतायुषं भूमितले शयानं शितैः शरैराचितसर्वगात्रम् ॥६-७३-५॥",
        "index": 5,
        "shloka_num": 5
    },
    {
        "text": "इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम् ।\nअद्यैव रामं सह लक्ष्मणेन संतर्पयिष्यामि शरैरमोघैः ॥६-७३-६॥",
        "index": 6,
        "shloka_num": 6
    },
    {
        "text": "अद्येन्द्रवैवस्वतविष्णुरुद्रसाध्याश्च वैश्वानरचन्द्रसूर्याः ।\nद्रक्ष्यन्ति मे विक्रममप्रमेयं विष्णोरिवोग्रं बलियज्ञवाटे ॥६-७३-७॥",
        "index": 7,
        "shloka_num": 7
    },
    {
        "text": "स एवमुक्त्वा त्रिदशेन्द्रशत्रुरापृच्छ्य राजानमदीनसत्त्वः ।\nसमारुरोहानिलतुल्यवेगं रथं खरश्रेष्ठसमाधियुक्तम् ॥६-७३-८॥",
        "index": 8,
        "shloka_num": 8
    },
    {
        "text": "समास्थाय महातेजा रथं हरिरथोपमम् ।\nजगाम सहसा तत्र यत्र युद्धमरिंदमः ॥६-७३-९॥",
        "index": 9,
        "shloka_num": 9
    },
    {
        "text": "तं प्रस्थितं महात्मानमनुजग्मुर्महाबलाः ।\nसंहर्षमाणा बहवो धनुःप्रवरपाणयः ॥६-७३-१०॥",
        "index": 10,
        "shloka_num": 10
    },
    {
        "text": "गजस्कन्धगताः केचित् केचित् परमवाजिभिः ।\nव्याघ्रवृश्चिकमार्जारखरोष्ट्रैश्च भुजङ्गमैः ॥६-७३-११॥",
        "index": 11,
        "shloka_num": 11
    },
    {
        "text": "वराहैः श्वापदैः सिंहैर्जम्बुकैः पर्वतोपमैः ।\nकाकहंसमयूरैश्च राक्षसा भीमविक्रमाः ॥६-७३-१२॥",
        "index": 12,
        "shloka_num": 12
    },
    {
        "text": "प्रासपट्टिशनिस्त्रिंशपरश्वधगदाधराः ।\nभुशुण्डिमुद्गरायष्टिशतघ्नीपरिघायुधाः ॥६-७३-१३॥",
        "index": 13,
        "shloka_num": 13
    },
    {
        "text": "स शङ्खनिनदैः पूर्णैर्भेरीणां चापि निःस्वनैः ।\nजगाम त्रिदशेन्द्रारिराजिं वेगेन वीर्यवान् ॥६-७३-१४॥",
        "index": 14,
        "shloka_num": 14
    },
    {
        "text": "स शङ्खशशिवर्णेन छत्रेण रिपुसूदनः ।\nरराज प्रतिपूर्णेन नभश्चन्द्रमसा यथा ॥६-७३-१५॥",
        "index": 15,
        "shloka_num": 15
    },
    {
        "text": "वीज्यमानस्ततो वीरो हैमैर्हेमविभूषणः ।\nचारुचामरमुख्यैश्च मुख्यः सर्वधनुष्मताम् ॥६-७३-१६॥",
        "index": 16,
        "shloka_num": 16
    },
    {
        "text": "स तु दृष्ट्वा विनिर्यान्तं बलेन महता वृतम् ।\nराक्षसाधिपतिः श्रीमान् रावणः पुत्रमब्रवीत् ॥६-७३-१७॥",
        "index": 17,
        "shloka_num": 17
    },
    {
        "text": "त्वमप्रतिरथः पुत्र त्वया वै वासवो जितः ।\nकिं पुनर्मानुषं धृष्यं निहनिष्यसि राघवम् ॥६-७३-१८॥",
        "index": 18,
        "shloka_num": 18
    },
    {
        "text": "तथोक्तो राक्षसेन्द्रेण प्रत्यगृह्णान्महाशिषः ।\nततस्त्विन्द्रजिता लङ्का सूर्यप्रतिमतेजसा ॥६-७३-१९॥",
        "index": 19,
        "shloka_num": 19
    },
    {
        "text": "रराजाप्रतिवीर्येण द्यौरिवार्केण भास्वता ।\nस सम्प्राप्य महातेजा युद्धभूमिमरिंदमः ॥६-७३-२०॥",
        "index": 20,
        "shloka_num": 20
    },
    {
        "text": "स्थापयामास रक्षांसि रथं प्रति समन्ततः ।\nततस्तु हुतभोक्तारं हुतभुक्सदृशप्रभः ॥६-७३-२१॥",
        "index": 21,
        "shloka_num": 21
    },
    {
        "text": "जुहुवे राक्षसश्रेष्ठो विधिवन्मन्त्रसत्तमैः ।\nस हविर्लाजसत्कारैर्माल्यगन्धपुरस्कृतैः ॥६-७३-२२॥",
        "index": 22,
        "shloka_num": 22
    },
    {
        "text": "जुहुवे पावकं तत्र राक्षसेन्द्रः प्रतापवान् ।\nशस्त्राणि शरपत्राणि समिधोऽथ बिभीतकाः ॥६-७३-२३॥",
        "index": 23,
        "shloka_num": 23
    },
    {
        "text": "लोहितानि च वासांसि स्रुवं कार्ष्णायसं तथा ।\nस तत्राग्निं समास्तीर्य शरपत्रैः सतोमरैः ॥६-७३-२४॥",
        "index": 24,
        "shloka_num": 24
    },
    {
        "text": "छागस्य कृष्णवर्णस्य गलं जग्राह जीवतः ।\nसकृदेव समिद्धस्य विधूमस्य महार्चिषः ॥६-७३-२५॥",
        "index": 25,
        "shloka_num": 25
    },
    {
        "text": "बभूवुस्तानि लिङ्गानि विजयं यान्यदर्शयन् ।\nप्रदक्षिणावर्तशिखस्तप्तकाञ्चनसंनिभः ॥६-७३-२६॥",
        "index": 26,
        "shloka_num": 26
    },
    {
        "text": "हविस्तत् प्रतिजग्राह पावकः स्वयमुत्थितः ।\nसोऽस्त्रमाहारयामास ब्राह्ममस्त्रविशारदः ॥६-७३-२७॥",
        "index": 27,
        "shloka_num": 27
    },
    {
        "text": "धनुश्चात्मरथं चैव सर्वं तत्राभ्यमन्त्रयत् ।\nतस्मिन्नाहूयमानेऽस्त्रे हूयमाने च पावके ।\nसार्कग्रहेन्दुनक्षत्रं वितत्रास नभस्थलम् ॥६-७३-२८॥",
        "index": 28,
        "shloka_num": 28
    },
    {
        "text": "स पावकं पावकदीप्ततेजा हुत्वा महेन्द्रप्रतिमप्रभावः ।\nसचापबाणासिरथाश्वसूतः खेऽन्तर्दधेऽऽत्मानमचिन्त्यवीर्यः ॥६-७३-२९॥",
        "index": 29,
        "shloka_num": 29
    },
    {
        "text": "ततो हयरथाकीर्णं पताकाध्वजशोभितम् ।\nनिर्ययौ राक्षसबलं नर्दमानं युयुत्सया ॥६-७३-३०॥",
        "index": 30,
        "shloka_num": 30
    },
    {
        "text": "ते शरैर्बहुभिश्चित्रैस्तीक्ष्णवेगैरलंकृतैः ।\nतोमरैरङ्कुशैश्चापि वानराञ्जघ्नुराहवे ॥६-७३-३१॥",
        "index": 31,
        "shloka_num": 31
    },
    {
        "text": "रावणिस्तु सुसंक्रुद्धस्तान् निरीक्ष्य निशाचरान् ।\nहृष्टा भवन्तो युध्यन्तु वानराणां जिघांसया ॥६-७३-३२॥",
        "index": 32,
        "shloka_num": 32
    },
    {
        "text": "ततस्ते राक्षसाः सर्वे गर्जन्तो जयकांक्षिणः ।\nअभ्यवर्षंस्ततो घोरं वानरान् शरवृष्टिभिः ॥६-७३-३३॥",
        "index": 33,
        "shloka_num": 33
    },
    {
        "text": "स तु नालीकनाराचैर्गदाभिर्मुसलैरपि ।\nरक्षोभिः संवृतः संख्ये वानरान् विचकर्ष ह ॥६-७३-३४॥",
        "index": 34,
        "shloka_num": 34
    },
    {
        "text": "ते वध्यमानाः समरे वानराः पादपायुधाः ।\nअभ्यवर्षन्त सहसा रावणिं शैलपादपैः ॥६-७३-३५॥",
        "index": 35,
        "shloka_num": 35
    },
    {
        "text": "इन्द्रजित् तु तदा क्रुद्धो महातेजा महाबलः ।\nवानराणां शरीराणि व्यधमद् रावणात्मजः ॥६-७३-३६॥",
        "index": 36,
        "shloka_num": 36
    },
    {
        "text": "शरेणैकेन च हरीन् नव पञ्च च सप्त च ।\nबिभेद समरे क्रुद्धो राक्षसान् सम्प्रहर्षयन् ॥६-७३-३७॥",
        "index": 37,
        "shloka_num": 37
    },
    {
        "text": "स शरैः सूर्यसंकाशैः शातकुम्भविभूषणैः ।\nवानरान् समरे वीरः प्रममाथ सुदुर्जयः ॥६-७३-३८॥",
        "index": 38,
        "shloka_num": 38
    },
    {
        "text": "ते भिन्नगात्राः समरे वानराः शरपीडिताः ।\nपेतुर्मथितसंकल्पाः सुरैरिव महासुराः ॥६-७३-३९॥",
        "index": 39,
        "shloka_num": 39
    },
    {
        "text": "ते तपन्तमिवादित्यं घोरैर्बाणगभस्तिभिः ।\nअभ्यधावन्त संक्रुद्धाः संयुगे वानरर्षभाः ॥६-७३-४०॥",
        "index": 40,
        "shloka_num": 40
    },
    {
        "text": "ततस्तु वानराः सर्वे भिन्नदेहा विचेतसः ।\nव्यथिता विद्रवन्ति स्म रुधिरेण समुक्षिताः ॥६-७३-४१॥",
        "index": 41,
        "shloka_num": 41
    },
    {
        "text": "रामस्यार्थे पराक्रम्य वानरास्त्यक्तजीविताः ।\nनर्दन्तस्तेऽनिवृत्तास्तु समरे सशिलायुधाः ॥६-७३-४२॥",
        "index": 42,
        "shloka_num": 42
    },
    {
        "text": "ते द्रुमैः पर्वताग्रैश्च शिलाभिश्च प्लवंगमाः ।\nअभ्यवर्षन्त समरे रावणिं समवस्थिताः ॥६-७३-४३॥",
        "index": 43,
        "shloka_num": 43
    },
    {
        "text": "तं द्रुमाणां शिलानां च वर्षं प्राणहरं महत् ।\nव्यपोहत महातेजा रावणिः समितिंजयः ॥६-७३-४४॥",
        "index": 44,
        "shloka_num": 44
    },
    {
        "text": "ततः पावकसंकाशैः शरैराशीविषोपमैः ।\nवानराणामनीकानि बिभेद समरे प्रभुः ॥६-७३-४५॥",
        "index": 45,
        "shloka_num": 45
    },
    {
        "text": "अष्टादशशरैस्तीक्ष्णैः स विद्ध्वा गन्धमादनम् ।\nविव्याध नवभिश्चैव नलं दूरादवस्थितम् ॥६-७३-४६॥",
        "index": 46,
        "shloka_num": 46
    },
    {
        "text": "सप्तभिस्तु महावीर्यो मैन्दं मर्मविदारणैः ।\nपञ्चभिर्विशिखैश्चैव गजं विव्याध संयुगे ॥६-७३-४७॥",
        "index": 47,
        "shloka_num": 47
    },
    {
        "text": "जाम्बवन्तं तु दशभिर्नीलं त्रिंशद्भिरेव च ।\nसुग्रीवमृषभं चैव सोऽङ्गदं द्विविदं तथा ॥६-७३-४८॥",
        "index": 48,
        "shloka_num": 48
    },
    {
        "text": "घोरैर्दत्तवरैस्तीक्ष्णैर्निष्प्राणानकरोत् तदा ।\nअन्यानपि तथा मुख्यान् वानरान् बहुभिः शरैः ॥६-७३-४९॥",
        "index": 49,
        "shloka_num": 49
    },
    {
        "text": "अर्दयामास संक्रुद्धः कालाग्निरिव मूर्च्छितः ।\nस शरैः सूर्यसंकाशैः सुमुक्तैः शीघ्रगामिभिः ॥६-७३-५०॥",
        "index": 50,
        "shloka_num": 50
    },
    {
        "text": "वानराणामनीकानि निर्ममन्थ महारणे ।\nआकुलां वानरीं सेनां शरजालेन पीडिताम् ॥६-७३-५१॥",
        "index": 51,
        "shloka_num": 51
    },
    {
        "text": "हृष्टः स परया प्रीत्या ददर्श क्षतजोक्षिताम् ।\nपुनरेव महातेजा राक्षसेन्द्रात्मजो बली ॥६-७३-५२॥",
        "index": 52,
        "shloka_num": 52
    },
    {
        "text": "संसृज्य बाणवर्षं च शस्त्रवर्षं च दारुणम् ।\nममर्द वानरानीकं परितस्त्विन्द्रजिद् बली ॥६-७३-५३॥",
        "index": 53,
        "shloka_num": 53
    },
    {
        "text": "स्वसैन्यमुत्सृज्य समेत्य तूर्णं महाहवे वानरवाहिनीषु ।\nअदृश्यमानः शरजालमुग्रं ववर्ष नीलाम्बुधरो यथाम्बु ॥६-७३-५४॥",
        "index": 54,
        "shloka_num": 54
    },
    {
        "text": "ते शक्रजिद्बाणविशीर्णदेहा मायाहता विस्वरमुन्नदन्तः ।\nरणे निपेतुर्हरयोऽद्रिकल्पा यथेन्द्रवज्राभिहता नगेन्द्राः ॥६-७३-५५॥",
        "index": 55,
        "shloka_num": 55
    },
    {
        "text": "ते केवलं संददृशुः शिताग्रान् बाणान् रणे वानरवाहिनीषु ।\nमायाविगूढं च सुरेन्द्रशत्रुं न चात्र तं राक्षसमप्यपश्यन् ॥६-७३-५६॥",
        "index": 56,
        "shloka_num": 56
    },
    {
        "text": "ततः स रक्षोधिपतिर्महात्मा सर्वा दिशो बाणगणैः शिताग्रैः ।\nप्रच्छादयामास रविप्रकाशैर्विदारयामास च वानरेन्द्रान् ॥६-७३-५७॥",
        "index": 57,
        "shloka_num": 57
    },
    {
        "text": "स शूलनिस्त्रिंशपरश्वधानि व्याविद्धदीप्तानलसप्रभाणि ।\nसविस्फुलिङ्गोज्ज्वलपावकानि ववर्ष तीव्रं प्लवगेन्द्रसैन्ये ॥६-७३-५८॥",
        "index": 58,
        "shloka_num": 58
    },
    {
        "text": "ततो ज्वलनसंकाशैर्बाणैर्वानरयूथपाः ।\nताडिताः शक्रजिद्बाणैः प्रफुल्ला इव किंशुकाः ॥६-७३-५९॥",
        "index": 59,
        "shloka_num": 59
    },
    {
        "text": "तेऽन्योन्यमभिसर्पन्तो निनदन्तश्च विस्वरम् ।\nराक्षसेन्द्रास्त्रनिर्भिन्ना निपेतुर्वानरर्षभाः ॥६-७३-६०॥",
        "index": 60,
        "shloka_num": 60
    },
    {
        "text": "उदीक्षमाणा गगनं केचिन्नेत्रेषु ताडिताः ।\nशरैर्विविशुरन्योन्यं पेतुश्च जगतीतले ॥६-७३-६१॥",
        "index": 61,
        "shloka_num": 61
    },
    {
        "text": "हनूमन्तं च सुग्रीवमङ्गदं गन्धमादनम् ।\nजाम्बवन्तं सुषेणं च वेगदर्शिनमेव च ॥६-७३-६२॥",
        "index": 62,
        "shloka_num": 62
    },
    {
        "text": "मैन्दं च द्विविदं नीलं गवाक्षं गवयं तथा ।\nकेसरिं हरिलोमानं विद्युद्दंष्ट्रं च वानरम् ॥६-७३-६३॥",
        "index": 63,
        "shloka_num": 63
    },
    {
        "text": "सूर्याननं ज्योतिर्मुखं तथा दधिमुखं हरिम् ।\nपावकाक्षं नलं चैव कुमुदं चैव वानरम् ॥६-७३-६४॥",
        "index": 64,
        "shloka_num": 64
    },
    {
        "text": "प्रासैः शूलैः शितैर्बाणैरिन्द्रजिन्मन्त्रसंहितैः ।\nविव्याध हरिशार्दूलान् सर्वांस्तान् राक्षसोत्तमः ॥६-७३-६५॥",
        "index": 65,
        "shloka_num": 65
    },
    {
        "text": "स वै गदाभिर्हरियूथमुख्यान् निर्भिद्य बाणैस्तपनीयवर्णैः ।\nववर्ष रामं शरवृष्टिजालैः सलक्ष्मणं भास्कररश्मिकल्पैः ॥६-७३-६६॥",
        "index": 66,
        "shloka_num": 66
    },
    {
        "text": "स बाणवर्षैरभिवृष्यमाणो धारानिपातानिव तानचिन्त्य ।\nसमीक्षमाणः परमाद्भुतश्रीरामस्तदा लक्ष्मणमित्युवाच ॥६-७३-६७॥",
        "index": 67,
        "shloka_num": 67
    },
    {
        "text": "असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः ।\nनिपातयित्वा हरिसैन्यमस्मान्शितैः शरैरर्दयति प्रसक्तम् ॥६-७३-६८॥",
        "index": 68,
        "shloka_num": 68
    },
    {
        "text": "स्वयंभुवा दत्तवरो महात्मा समाहितोऽन्तर्हितभीमकायः ।\nकथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ॥६-७३-६९॥",
        "index": 69,
        "shloka_num": 69
    },
    {
        "text": "मन्ये स्वयंभूर्भगवानचिन्त्यस्तस्यैतदस्त्रं प्रभवश्च योऽस्य ।\nबाणावपातं त्वमिहाद्य धीमन् मया सहाव्यग्रमनाः सहस्व ॥६-७३-७०॥",
        "index": 70,
        "shloka_num": 70
    },
    {
        "text": "प्रच्छादयत्येष हि राक्षसेन्द्रः सर्वा दिशः सायकवृष्टिजालैः ।\nएतच्च सर्वं पतिताग्र्यशूरं न भ्राजते वानरराजसैन्यम् ॥६-७३-७१॥",
        "index": 71,
        "shloka_num": 71
    },
    {
        "text": "आवां तु दृष्ट्वा पतितौ विसंज्ञौ निवृत्तयुद्धौ हतहर्षरोषौ ।\nध्रुवं प्रवेक्ष्यत्यमरारिवासमसौ समासाद्य रणाग्र्यलक्ष्मीम् ॥६-७३-७२॥",
        "index": 72,
        "shloka_num": 72
    },
    {
        "text": "ततस्तु ताविन्द्रजितोऽस्त्रजालैर्बभूवतुस्तत्र तदा विशस्तौ ।\nस चापि तौ तत्र विषादयित्वा ननाद हर्षाद् युधि राक्षसेन्द्रः ॥६-७३-७३॥",
        "index": 73,
        "shloka_num": 73
    },
    {
        "text": "ततस्तदा वानरसैन्यमेवं रामं च संख्ये सह लक्ष्मणेन ।\nविषादयित्वा सहसा विवेश पुरीं दशग्रीवभुजाभिगुप्ताम् ।\nसंस्तूयमानः स तु यातुधानैः पित्रे च सर्वं हृषितोऽभ्युवाच ॥६-७३-७४॥",
        "index": 74,
        "shloka_num": 74
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे इन्द्रजिन्मायायुद्धम् नाम त्रिसप्ततितमः सर्गः ॥६-७३॥",
        "index": 75,
        "shloka_num": null
    }
]
[
    {
        "text": "अथ श्रीमद्वाल्मीकीयरामायणे युद्धकाण्डे रावणनिश्चयकथनम् नाम चतुस्त्रिंशः सर्गः ॥६-३४॥",
        "index": 0,
        "shloka_num": null
    },
    {
        "text": "अथ तां जातसन्तापां तेन वाक्येन मोहिताम् ।\nसरमा ह्लादयामास महीं दग्धामिवाम्भसा ॥६-३४-१॥",
        "index": 1,
        "shloka_num": 1
    },
    {
        "text": "ततस्तस्या हितं सख्याश्चिकीर्षन्ती सखी वचः ।\nउवाच काले कालज्ञा स्मितपूर्वाभिभाषिणी ॥६-३४-२॥",
        "index": 2,
        "shloka_num": 2
    },
    {
        "text": "उत्सहेयमहं गत्वा त्वद्वाक्यमसितेक्षणे ।\nनिवेद्य कुशलं रामे प्रतिच्छन्ना निवर्तितुम् ॥६-३४-३॥",
        "index": 3,
        "shloka_num": 3
    },
    {
        "text": "नहि मे क्रममाणाया निरालम्बे विहायसि ।\nसमर्थो गतिमन्वेतुं पवनो गरुडोऽपि वा ॥६-३४-४॥",
        "index": 4,
        "shloka_num": 4
    },
    {
        "text": "एवं ब्रुवाणां तां सीता सरमामिदमब्रवीत् ।\nमधुरं श्लक्ष्णया वाचा पूर्वशोकाभिपन्नया ॥६-३४-५॥",
        "index": 5,
        "shloka_num": 5
    },
    {
        "text": "समर्था गगनं गन्तुमपि च त्वं रसातलम् ।\nअवगच्छाद्य कर्तव्यं कर्तव्यं ते मदन्तरे ॥६-३४-६॥",
        "index": 6,
        "shloka_num": 6
    },
    {
        "text": "मत्प्रियं यदि कर्तव्यं यदि बुद्धिः स्थिरा तव ।\nज्ञातुमिच्छामि तं गत्वा किं करोतीति रावणः ॥६-३४-७॥",
        "index": 7,
        "shloka_num": 7
    },
    {
        "text": "स हि मायाबलः क्रूरो रावणः शत्रुरावणः ।\nमां मोहयति दुष्टात्मा पीतमात्रेव वारुणी ॥६-३४-८॥",
        "index": 8,
        "shloka_num": 8
    },
    {
        "text": "तर्जापयति मां नित्यं भर्त्सापयति चासकृत् ।\nराक्षसीभिः सुघोराभिर्यो मां रक्षति नित्यशः ॥६-३४-९॥",
        "index": 9,
        "shloka_num": 9
    },
    {
        "text": "उद्विग्ना शङ्किता चास्मि न स्वस्थं च मनो मम ।\nतद्भयाच्चाहमुद्विग्ना अशोकवनिकां गता ॥६-३४-१०॥",
        "index": 10,
        "shloka_num": 10
    },
    {
        "text": "यदि नाम कथा तस्य निश्चितं वापि यद्भवेत् ।\nनिवेदयेथाः सर्वं तद् वरो मे स्यादनुग्रहः ॥६-३४-११॥",
        "index": 11,
        "shloka_num": 11
    },
    {
        "text": "साप्येवं ब्रुवतीं सीतां सरमा मृदुभाषिणी ।\nउवाच वदनं तस्याः स्पृशन्ती बाष्पविक्लवम् ॥६-३४-१२॥",
        "index": 12,
        "shloka_num": 12
    },
    {
        "text": "एष ते यद्यभिप्रायस्तस्माद् गच्छामि जानकि ।\nगृह्य शत्रोरभिप्रायमुपावर्तामि मैथिलि ॥६-३४-१३॥",
        "index": 13,
        "shloka_num": 13
    },
    {
        "text": "एवमुक्त्वा ततो गत्वा समीपं तस्य रक्षसः ।\nशुश्राव कथितं तस्य रावणस्य समन्त्रिणः ॥६-३४-१४॥",
        "index": 14,
        "shloka_num": 14
    },
    {
        "text": "सा श्रुत्वा निश्चयं तस्य निश्चयज्ञा दुरात्मनः ।\nपुनरेवागमत् क्षिप्रमशोकवनिकां शुभाम् ॥६-३४-१५॥",
        "index": 15,
        "shloka_num": 15
    },
    {
        "text": "सा प्रविष्टा ततस्तत्र ददर्श जनकात्मजाम् ।\nप्रतीक्षमाणां स्वामेव भ्रष्टपद्मामिव श्रियम् ॥६-३४-१६॥",
        "index": 16,
        "shloka_num": 16
    },
    {
        "text": "तां तु सीता पुनः प्राप्तां सरमां प्रियभाषिणीम् ।\nपरिष्वज्य च सुस्निग्धं ददौ च स्वयमासनम् ॥६-३४-१७॥",
        "index": 17,
        "shloka_num": 17
    },
    {
        "text": "इहासीना सुखं सर्वमाख्याहि मम तत्त्वतः ।\nक्रूरस्य निश्चयं तस्य रावणस्य दुरात्मनः ॥६-३४-१८॥",
        "index": 18,
        "shloka_num": 18
    },
    {
        "text": "एवमुक्ता तु सरमा सीतया वेपमानया ।\nकथितं सर्वमाचष्ट रावणस्य समन्त्रिणः ॥६-३४-१९॥",
        "index": 19,
        "shloka_num": 19
    },
    {
        "text": "जनन्या राक्षसेन्द्रो वै त्वन्मोक्षार्थं बृहद्वचः ।\nअतिस्निग्धेन वैदेहि मन्त्रिवृद्धेन चोदितः ॥६-३४-२०॥",
        "index": 20,
        "shloka_num": 20
    },
    {
        "text": "दीयतामभिसत्कृत्य मनुजेन्द्राय मैथिली ।\nनिदर्शनं ते पर्याप्तं जनस्थाने यदद्भुतम् ॥६-३४-२१॥",
        "index": 21,
        "shloka_num": 21
    },
    {
        "text": "लङ्घनं च समुद्रस्य दर्शनं च हनूमतः ।\nवधं च रक्षसां युद्धे कः कुर्यान्मानुषो युधि ॥६-३४-२२॥",
        "index": 22,
        "shloka_num": 22
    },
    {
        "text": "एवं स मन्त्रवृद्धैश्च मात्रा च बहुबोधितः ।\nन त्वामुत्सहते मोक्तुमर्थमर्थपरो यथा ॥६-३४-२३॥",
        "index": 23,
        "shloka_num": 23
    },
    {
        "text": "नोत्सहत्यमृतो मोक्तुं युद्धे त्वामिति मैथिलि ।\nसामात्यस्य नृशंसस्य निश्चयो ह्येष वर्तते ॥६-३४-२४॥",
        "index": 24,
        "shloka_num": 24
    },
    {
        "text": "तदेषा सुस्थिरा बुद्धिर्मृत्युलोभादुपस्थिता ।\nभयान्न शक्तस्त्वां मोक्तुमनिरस्तः स संयुगे ॥६-३४-२५॥",
        "index": 25,
        "shloka_num": 25
    },
    {
        "text": "राक्षसानां च सर्वेषामात्मनश्च वधेन हि ।\nनिहत्य रावणं सङ्ख्ये सर्वथा निशितैः शरैः ।\nप्रतिनेष्यति रामस्त्वामयोध्यामसितेक्षणे ॥६-३४-२६॥",
        "index": 26,
        "shloka_num": 26
    },
    {
        "text": "एतस्मिन्नन्तरे शब्दो भेरीशङ्खसमाकुलः ।\nश्रुतो वै सर्वसैन्यानां कम्पयन् धरणीतलम् ॥६-३४-२७॥",
        "index": 27,
        "shloka_num": 27
    },
    {
        "text": "श्रुत्वा तु तं वानरसैन्यनादं लङ्कागता राक्षसराजभृत्याः ।\nहतौजसो दैन्यपरीतचेष्टाः श्रेयो न पश्यन्ति नृपस्य दोषात् ॥६-३४-२८॥",
        "index": 28,
        "shloka_num": 28
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे रावणनिश्चयकथनम् नाम चतुस्त्रिंशः सर्गः ॥६-३४॥",
        "index": 29,
        "shloka_num": null
    }
]
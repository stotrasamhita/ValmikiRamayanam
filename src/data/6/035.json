[
    {
        "text": "अथ श्रीमद्वाल्मीकीयरामायणे युद्धकाण्डे माल्यवदुपदेशः नाम पञ्चत्रिंशः सर्गः ॥६-३५॥",
        "index": 0,
        "shloka_num": null
    },
    {
        "text": "तेन शङ्खविमिश्रेण भेरीशब्देन नादिना ।\nउपयाति महाबाहू रामः परपुरंजयः ॥६-३५-१॥",
        "index": 1,
        "shloka_num": 1
    },
    {
        "text": "तं निनादं निशम्याथ रावणो राक्षसेश्वरः ।\nमुहूर्तं ध्यानमास्थाय सचिवानभ्युदैक्षत ॥६-३५-२॥",
        "index": 2,
        "shloka_num": 2
    },
    {
        "text": "अथ तान् सचिवांस्तत्र सर्वानाभाष्य रावणः ।\nसभां संनादयन् सर्वामित्युवाच महाबलः ॥६-३५-३॥",
        "index": 3,
        "shloka_num": 3
    },
    {
        "text": "जगत्संतापनः क्रूरोऽगर्हयन् राक्षसेश्वरः ।\nतरणं सागरस्यास्य विक्रमं बलपौरुषम् ॥६-३५-४॥",
        "index": 4,
        "shloka_num": 4
    },
    {
        "text": "यदुक्तवन्तो रामस्य भवन्तस्तन्मया श्रुतम् ।\nभवतश्चाप्यहं वेद्मि युद्धे सत्यपराक्रमान् ।\nतूष्णीकानीक्षतोऽन्योन्यं विदित्वा रामविक्रमम् ॥६-३५-५॥",
        "index": 5,
        "shloka_num": 5
    },
    {
        "text": "ततस्तु सुमहाप्राज्ञो माल्यवान् नाम राक्षसः ।\nरावणस्य वचः श्रुत्वा इति मातामहोऽब्रवीत् ॥६-३५-६॥",
        "index": 6,
        "shloka_num": 6
    },
    {
        "text": "विद्यास्वभिविनीतो यो राजा राजन् नयानुगः ।\nस शास्ति चिरमैश्वर्यमरींश्च कुरुते वशे ॥६-३५-७॥",
        "index": 7,
        "shloka_num": 7
    },
    {
        "text": "संदधानो हि कालेन विगृह्णंश्चारिभिः सह ।\nस्वपक्षे वर्धनं कुर्वन्महदैश्वर्यमश्नुते ॥६-३५-८॥",
        "index": 8,
        "shloka_num": 8
    },
    {
        "text": "हीयमानेन कर्तव्यो राज्ञा संधिः समेन च ।\nन शत्रुमवमन्येत ज्यायान् कुर्वीत विग्रहम् ॥६-३५-९॥",
        "index": 9,
        "shloka_num": 9
    },
    {
        "text": "तन्मह्यं रोचते संधिः सह रामेण रावण ।\nयदर्थमभियुक्तोऽसि सीता तस्मै प्रदीयताम् ॥६-३५-१०॥",
        "index": 10,
        "shloka_num": 10
    },
    {
        "text": "तस्य देवर्षयः सर्वे गन्धर्वाश्च जयैषिणः ।\nविरोधं मा गमस्तेन संधिस्ते तेन रोचताम् ॥६-३५-११॥",
        "index": 11,
        "shloka_num": 11
    },
    {
        "text": "असृजद् भगवान् पक्षौ द्वावेव हि पितामहः ।\nसुराणामसुराणां च धर्माधर्मौ तदाश्रयौ ॥६-३५-१२॥",
        "index": 12,
        "shloka_num": 12
    },
    {
        "text": "धर्मो हि श्रूयते पक्ष अमराणां महात्मनाम् ।\nअधर्मो रक्षसां पक्षो ह्यसुराणां च राक्षस ॥६-३५-१३॥",
        "index": 13,
        "shloka_num": 13
    },
    {
        "text": "धर्मो वै ग्रसतेऽधर्मं यदा कृतमभूद् युगम् ।\nअधर्मो ग्रसते धर्मं यदा तिष्यः प्रवर्तते ॥६-३५-१४॥",
        "index": 14,
        "shloka_num": 14
    },
    {
        "text": "तत् त्वया चरता लोकान् धर्मोऽपि निहतो महान् ।\nअधर्मः प्रगृहीतश्च तेनास्मद् बलिनः परे ॥६-३५-१५॥",
        "index": 15,
        "shloka_num": 15
    },
    {
        "text": "स प्रमादात् प्रवृद्धस्तेऽधर्मोऽहिर्ग्रसते हि नः ।\nविवर्धयति पक्षं च सुराणां सुरभावनः ॥६-३५-१६॥",
        "index": 16,
        "shloka_num": 16
    },
    {
        "text": "विषयेषु प्रसक्तेन यत्किंचित्कारिणा त्वया ।\nऋषीणामग्निकल्पानामुद्वेगो जनितो महान् ॥६-३५-१७॥",
        "index": 17,
        "shloka_num": 17
    },
    {
        "text": "तेषां प्रभावो दुर्धर्षः प्रदीप्त इव पावकः ।\nतपसा भावितात्मानो धर्मस्यानुग्रहे रताः ॥६-३५-१८॥",
        "index": 18,
        "shloka_num": 18
    },
    {
        "text": "मुख्यैर्यज्ञैर्यजन्त्येते तैस्तैर्यत्ते द्विजातयः ।\nजुह्वत्यग्नींश्च विधिवद् वेदांश्चोच्चैरधीयते ॥६-३५-१९॥",
        "index": 19,
        "shloka_num": 19
    },
    {
        "text": "अभिभूय च रक्षांसि ब्रह्मघोषानुदीरयन् ।\nदिशो विप्रद्रुताः सर्वाः स्तनयित्नुरिवोष्णगे ॥६-३५-२०॥",
        "index": 20,
        "shloka_num": 20
    },
    {
        "text": "ऋषीणामग्निकल्पानामग्निहोत्रसमुत्थितः ।\nआदत्ते रक्षसां तेजो धूमो व्याप्य दिशो दश ॥६-३५-२१॥",
        "index": 21,
        "shloka_num": 21
    },
    {
        "text": "तेषु तेषु च देशेषु पुण्येष्वेव दृढव्रतैः ।\nचर्यमाणं तपस्तीव्रं संतापयति राक्षसान् ॥६-३५-२२॥",
        "index": 22,
        "shloka_num": 22
    },
    {
        "text": "देवदानवयक्षेभ्यो गृहीतश्च वरस्त्वया ।\nमनुष्या वानरा ऋक्षा गोलाङ्गूला महाबलाः ।\nबलवन्त इहागम्य गर्जन्ति दृढविक्रमाः ॥६-३५-२३॥",
        "index": 23,
        "shloka_num": 23
    },
    {
        "text": "उत्पातान् विविधान् दृष्ट्वा घोरान् बहुविधान् बहून् ।\nविनाशमनुपश्यामि सर्वेषां रक्षसामहम् ॥६-३५-२४॥",
        "index": 24,
        "shloka_num": 24
    },
    {
        "text": "खराभिस्तनिता घोरा मेघाः प्रतिभयंकराः ।\nशोणितेनाभिवर्षन्ति लङ्कामुष्णेन सर्वतः ॥६-३५-२५॥",
        "index": 25,
        "shloka_num": 25
    },
    {
        "text": "रुदतां वाहनानां च प्रपतन्त्यश्रुबिन्दवः ।\nरजोध्वस्ता विवर्णाश्च न प्रभान्ति यथापुरम् ॥६-३५-२६॥",
        "index": 26,
        "shloka_num": 26
    },
    {
        "text": "व्याला गोमायवो गृध्रा वाश्यन्ति च सुभैरवम् ।\nप्रविश्य लङ्कामारामे समवायांश्च कुर्वते ॥६-३५-२७॥",
        "index": 27,
        "shloka_num": 27
    },
    {
        "text": "कालिकाः पाण्डुरैर्दन्तैः प्रहसन्त्यग्रतः स्थिताः ।\nस्त्रियः स्वप्नेषु मुष्णन्त्यो गृहाणि प्रतिभाष्य च ॥६-३५-२८॥",
        "index": 28,
        "shloka_num": 28
    },
    {
        "text": "गृहाणां बलिकर्माणि श्वानः पर्युपभुञ्जते ।\nखरा गोषु प्रजायन्ते मूषका नकुलेषु च ॥६-३५-२९॥",
        "index": 29,
        "shloka_num": 29
    },
    {
        "text": "मार्जारा द्वीपिभिः सार्धं सूकराः शुनकैः सह ।\nकिंनरा राक्षसैश्चापि समेयुर्मानुषैः सह ॥६-३५-३०॥",
        "index": 30,
        "shloka_num": 30
    },
    {
        "text": "पाण्डुरा रक्तपादाश्च विहगाः कालचोदिताः ।\nराक्षसानां विनाशाय कपोता विचरन्ति च ॥६-३५-३१॥",
        "index": 31,
        "shloka_num": 31
    },
    {
        "text": "चीचीकूचीति वाशन्त्यः शारिका वेश्मसु स्थिताः ।\nपतन्ति ग्रथिताश्चापि निर्जिताः कलहैषिभिः ॥६-३५-३२॥",
        "index": 32,
        "shloka_num": 32
    },
    {
        "text": "पक्षिणश्च मृगाः सर्वे प्रत्यादित्यं रुदन्ति ते ।\nकरालो विकटो मुण्डः पुरुषः कृष्णपिङ्गलः ॥६-३५-३३॥",
        "index": 33,
        "shloka_num": 33
    },
    {
        "text": "कालो गृहाणि सर्वेषां काले कालेऽन्ववेक्षते ।\nएतान्यन्यानि दुष्टानि निमित्तान्युत्पतन्ति च ॥६-३५-३४॥",
        "index": 34,
        "shloka_num": 34
    },
    {
        "text": "विष्णुं मन्यामहे रामं मानुषं रूपमास्थितम् ।\nनहि मानुषमात्रोऽसौ राघवो दृढविक्रमः ॥६-३५-३५॥",
        "index": 35,
        "shloka_num": 35
    },
    {
        "text": "येन बद्धः समुद्रे च सेतुः स परमाद्भुतः ।\nकुरुष्व नरराजेन संधिं रामेण रावण ।\nज्ञात्वावधार्य कर्माणि क्रियतामायतिक्षमम् ॥६-३५-३६॥",
        "index": 36,
        "shloka_num": 36
    },
    {
        "text": "इदं वचस्तस्य निगद्य माल्यवान् परीक्ष्य रक्षोधिपतेर्मनः पुनः ।\nअनुत्तमेषूत्तमपौरुषो बली बभूव तूष्णीं समवेक्ष्य रावणम् ॥६-३५-३७॥",
        "index": 37,
        "shloka_num": 37
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे माल्यवदुपदेशः नाम पञ्चत्रिंशः सर्गः ॥६-३५॥",
        "index": 38,
        "shloka_num": null
    }
]
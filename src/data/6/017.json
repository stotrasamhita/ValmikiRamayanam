[
    {
        "text": "अथ श्रीमद्वाल्मीकीयरामायणे युद्धकाण्डे विभीषणशरणागतिनिवेदनम् नाम सप्तदशः सर्गः ॥६-१७॥",
        "index": 0,
        "shloka_num": null
    },
    {
        "text": "इत्युक्त्वा परुषं वाक्यं रावणं रावणानुजः ।\nआजगाम मुहूर्तेन यत्र रामः सलक्ष्मणः ॥६-१७-१॥",
        "index": 1,
        "shloka_num": 1
    },
    {
        "text": "तं मेरुशिखराकारं दीप्तामिव शतह्रदाम् ।\nगगनस्थं महीस्थास्ते ददृशुर्वानराधिपाः ॥६-१७-२॥",
        "index": 2,
        "shloka_num": 2
    },
    {
        "text": "ते चाप्यनुचरास्तस्य चत्वारो भीमविक्रमाः ।\nतेऽपि वर्मायुधोपेता भूषणोत्तमभूषिताः ॥६-१७-३॥",
        "index": 3,
        "shloka_num": 3
    },
    {
        "text": "स च मेघाचलप्रख्यो वज्रायुधसमप्रभः ।\nवरायुधधरो वीरो दिव्याभरणभूषितः ॥६-१७-४॥",
        "index": 4,
        "shloka_num": 4
    },
    {
        "text": "तमात्मपञ्चमं दृष्ट्वा सुग्रीवो वानराधिपः ।\nवानरैः सह दुर्धर्षश्चिन्तयामास बुद्धिमान् ॥६-१७-५॥",
        "index": 5,
        "shloka_num": 5
    },
    {
        "text": "चिन्तयित्वा मुहूर्तं तु वानरांस्तानुवाच ह ।\nहनुमत्प्रमुखान् सर्वानिदं वचनमुत्तमम् ॥६-१७-६॥",
        "index": 6,
        "shloka_num": 6
    },
    {
        "text": "एष सर्वायुधोपेतश्चतुर्भिः सह राक्षसैः ।\nराक्षसोभ्येति पश्यध्वमस्मान् हन्तुं न संशयः ॥६-१७-७॥",
        "index": 7,
        "shloka_num": 7
    },
    {
        "text": "सुग्रीवस्य वचः श्रुत्वा सर्वे ते वानरोत्तमाः ।\nसालानुद्यम्य शैलांश्च इदं वचनमब्रुवन् ॥६-१७-८॥",
        "index": 8,
        "shloka_num": 8
    },
    {
        "text": "शीघ्रं व्यादिश नो राजन् वधायैषां दुरात्मनाम् ।\nनिपतन्ति हता यावद् धरण्यामल्पचेतनाः ॥६-१७-९॥",
        "index": 9,
        "shloka_num": 9
    },
    {
        "text": "तेषां सम्भाषमाणानामन्योन्यं स विभीषणः ।\nउत्तरं तीरमासाद्य खस्थ एव व्यतिष्ठत ॥६-१७-१०॥",
        "index": 10,
        "shloka_num": 10
    },
    {
        "text": "स उवाच महाप्राज्ञः स्वरेण महता महान् ।\nसुग्रीवं तांश्च सम्प्रेक्ष्य खस्थ एव विभीषणः ॥६-१७-११॥",
        "index": 11,
        "shloka_num": 11
    },
    {
        "text": "रावणो नाम दुर्वृत्तो राक्षसो राक्षसेश्वरः ।\nतस्याहमनुजो भ्राता विभीषण इति श्रुतः ॥६-१७-१२॥",
        "index": 12,
        "shloka_num": 12
    },
    {
        "text": "तेन सीता जनस्थानाद् हृता हत्वा जटायुषम् ।\nरुद्धा च विवशा दीना राक्षसीभिः सुरक्षिता ॥६-१७-१३॥",
        "index": 13,
        "shloka_num": 13
    },
    {
        "text": "तमहं हेतुभिर्वाक्यैर्विविधैश्च न्यदर्शयम् ।\nसाधु निर्यात्यतां सीता रामायेति पुनः पुनः ॥६-१७-१४॥",
        "index": 14,
        "shloka_num": 14
    },
    {
        "text": "स च न प्रतिजग्राह रावणः कालचोदितः ।\nउच्यमानं हितं वाक्यं विपरीत इवौषधम् ॥६-१७-१५॥",
        "index": 15,
        "shloka_num": 15
    },
    {
        "text": "सोऽहं परुषितस्तेन दासवच्चावमानितः ।\nत्यक्त्वा पुत्रांश्च दारांश्च राघवं शरणं गतः ॥६-१७-१६॥",
        "index": 16,
        "shloka_num": 16
    },
    {
        "text": "निवेदयत मां क्षिप्रं राघवाय महात्मने ।\nसर्वलोकशरण्याय विभीषणमुपस्थितम् ॥६-१७-१७॥",
        "index": 17,
        "shloka_num": 17
    },
    {
        "text": "एतत्तु वचनं श्रुत्वा सुग्रीवो लघुविक्रमः ।\nलक्ष्मणस्याग्रतो रामं संरब्धमिदमब्रवीत् ॥६-१७-१८॥",
        "index": 18,
        "shloka_num": 18
    },
    {
        "text": "प्रविष्टः शत्रुसैन्यं हि प्राप्तः शत्रुरतर्कितः ।\nनिहन्यादन्तरं लब्ध्वा उलूको वायसानिव ॥६-१७-१९॥",
        "index": 19,
        "shloka_num": 19
    },
    {
        "text": "मन्त्रे व्यूहे नये चारे युक्तो भवितुमर्हसि ।\nवानराणां च भद्रं ते परेषां च परन्तप ॥६-१७-२०॥",
        "index": 20,
        "shloka_num": 20
    },
    {
        "text": "अन्तर्धानगता ह्येते राक्षसाः कामरूपिणः ।\nशूराश्च निकृतिज्ञाश्च तेषां जातु न विश्वसेत् ॥६-१७-२१॥",
        "index": 21,
        "shloka_num": 21
    },
    {
        "text": "प्रणिधी राक्षसेन्द्रस्य रावणस्य भवेदयम् ।\nअनुप्रविश्य सोऽस्मासु भेदं कुर्यान्न संशयः ॥६-१७-२२॥",
        "index": 22,
        "shloka_num": 22
    },
    {
        "text": "अथ वा स्वयमेवैष छिद्रमासाद्य बुद्धिमान् ।\nअनुप्रविश्य विश्वस्ते कदाचित् प्रहरेदपि ॥६-१७-२३॥",
        "index": 23,
        "shloka_num": 23
    },
    {
        "text": "मित्राटविबलं चैव मौलभृत्यबलं तथा ।\nसर्वमेतद् बलं ग्राह्यं वर्जयित्वा द्विषद्बलम् ॥६-१७-२४॥",
        "index": 24,
        "shloka_num": 24
    },
    {
        "text": "प्रकृत्या राक्षसो ह्येष भ्रातामित्रस्य वै प्रभो ।\nआगतश्च रिपुः साक्षात् कथमस्मिंश्च विश्वसेत् ॥६-१७-२५॥",
        "index": 25,
        "shloka_num": 25
    },
    {
        "text": "रावणस्यानुजो भ्राता विभीषण इति श्रुतः ।\nचतुर्भिः सह रक्षोभिर्भवन्तं शरणं गतः ॥६-१७-२६॥",
        "index": 26,
        "shloka_num": 26
    },
    {
        "text": "रावणेन प्रणीतं हि तमवेहि विभीषणम् ।\nतस्याहं निग्रहं मन्ये क्षमं क्षमवतां वर ॥६-१७-२७॥",
        "index": 27,
        "shloka_num": 27
    },
    {
        "text": "राक्षसो जिह्मया बुद्ध्या सन्दिष्टोऽयमिहागतः ।\nप्रहर्तुं मायया छन्नो विश्वस्ते त्वयि चानघ ॥६-१७-२८॥",
        "index": 28,
        "shloka_num": 28
    },
    {
        "text": "वध्यतामेष तीव्रेण दण्डेन सचिवैः सह ।\nरावणस्य नृशंसस्य भ्राता ह्येष विभीषणः ॥६-१७-२९॥",
        "index": 29,
        "shloka_num": 29
    },
    {
        "text": "एवमुक्त्वा तु तं रामं संरब्धो वाहिनीपतिः ।\nवाक्यज्ञो वाक्यकुशलं ततो मौनमुपागमत् ॥६-१७-३०॥",
        "index": 30,
        "shloka_num": 30
    },
    {
        "text": "सुग्रीवस्य तु तद् वाक्यं श्रुत्वा रामो महाबलः ।\nसमीपस्थानुवाचेदं हनुमत्प्रमुखान् कपीन् ॥६-१७-३१॥",
        "index": 31,
        "shloka_num": 31
    },
    {
        "text": "यदुक्तं कपिराजेन रावणावरजं प्रति ।\nवाक्यं हेतुमदत्यर्थं भवद्भिरपि च श्रुतम् ॥६-१७-३२॥",
        "index": 32,
        "shloka_num": 32
    },
    {
        "text": "सुहृदामर्थकृच्छ्रेषु युक्तं बुद्धिमता सदा ।\nसमर्थेनोपसन्देष्टुं शाश्वतीं भूतिमिच्छता ॥६-१७-३३॥",
        "index": 33,
        "shloka_num": 33
    },
    {
        "text": "इत्येवं परिपृष्टास्ते स्वं स्वं मतमतन्द्रिताः ।\nसोपचारं तदा राममूचुः प्रियचिकीर्षवः ॥६-१७-३४॥",
        "index": 34,
        "shloka_num": 34
    },
    {
        "text": "अज्ञातं नास्ति ते किञ्चित् त्रिषु लोकेषु राघव ।\nआत्मानं पूजयन् राम पृच्छस्यस्मान् सुहृत्तया ॥६-१७-३५॥",
        "index": 35,
        "shloka_num": 35
    },
    {
        "text": "त्वं हि सत्यव्रतः शूरो धार्मिको दृढविक्रमः ।\nपरीक्ष्यकारी स्मृतिमान् निसृष्टात्मा सुहृत्सु च ॥६-१७-३६॥",
        "index": 36,
        "shloka_num": 36
    },
    {
        "text": "तस्मादेकैकशस्तावद् ब्रुवन्तु सचिवास्तव ।\nहेतुतो मतिसम्पन्नाः समर्थाश्च पुनः पुनः ॥६-१७-३७॥",
        "index": 37,
        "shloka_num": 37
    },
    {
        "text": "इत्युक्ते राघवायाथ मतिमानङ्गदोऽग्रतः ।\nविभीषणपरीक्षार्थमुवाच वचनं हरिः ॥६-१७-३८॥",
        "index": 38,
        "shloka_num": 38
    },
    {
        "text": "शत्रोः सकाशात् सम्प्राप्तः सर्वथा तर्क्य एव हि ।\nविश्वासनीयः सहसा न कर्तव्यो विभीषणः ॥६-१७-३९॥",
        "index": 39,
        "shloka_num": 39
    },
    {
        "text": "छादयित्वाऽऽत्मभावं हि चरन्ति शठबुद्धयः ।\nप्रहरन्ति च रन्ध्रेषु सोऽनर्थः सुमहान् भवेत् ॥६-१७-४०॥",
        "index": 40,
        "shloka_num": 40
    },
    {
        "text": "अर्थानर्थौ विनिश्चित्य व्यवसायं भजेत ह ।\nगुणतः सङ्ग्रहं कुर्याद् दोषतस्तु विसर्जयेत् ॥६-१७-४१॥",
        "index": 41,
        "shloka_num": 41
    },
    {
        "text": "यदि दोषो महांस्तस्मिंस्त्यज्यतामविशङ्कितम् ।\nगुणान् वापि बहून् ज्ञात्वा सङ्ग्रहः क्रियतां नृप ॥६-१७-४२॥",
        "index": 42,
        "shloka_num": 42
    },
    {
        "text": "शरभस्त्वथ निश्चित्य सार्थं वचनमब्रवीत् ।\nक्षिप्रमस्मिन् नरव्याघ्र चारः प्रतिविधीयताम् ॥६-१७-४३॥",
        "index": 43,
        "shloka_num": 43
    },
    {
        "text": "प्रणिधाय हि चारेण यथावत् सूक्ष्मबुद्धिना ।\nपरीक्ष्य च ततः कार्यो यथान्यायं परिग्रहः ॥६-१७-४४॥",
        "index": 44,
        "shloka_num": 44
    },
    {
        "text": "जाम्बवांस्त्वथ सम्प्रेक्ष्य शास्त्रबुद्ध्या विचक्षणः ।\nवाक्यं विज्ञापयामास गुणवद् दोषवर्जितम् ॥६-१७-४५॥",
        "index": 45,
        "shloka_num": 45
    },
    {
        "text": "बद्धवैराच्च पापाच्च राक्षसेन्द्राद् विभीषणः ।\nअदेशकाले सम्प्राप्तः सर्वथा शङ्क्यतामयम् ॥६-१७-४६॥",
        "index": 46,
        "shloka_num": 46
    },
    {
        "text": "ततो मैन्दस्तु सम्प्रेक्ष्य नयापनयकोविदः ।\nवाक्यं वचनसम्पन्नो बभाषे हेतुमत्तरम् ॥६-१७-४७॥",
        "index": 47,
        "shloka_num": 47
    },
    {
        "text": "अनुजो नाम तस्यैष रावणस्य विभीषणः ।\nपृच्छ्यतां मधुरेणायं शनैर्नरपतीश्वर ॥६-१७-४८॥",
        "index": 48,
        "shloka_num": 48
    },
    {
        "text": "भावमस्य तु विज्ञाय तत्त्वतस्तं करिष्यसि ।\nयदि दुष्टो न दुष्टो वा बुद्धिपूर्वं नरर्षभ ॥६-१७-४९॥",
        "index": 49,
        "shloka_num": 49
    },
    {
        "text": "अथ संस्कारसम्पन्नो हनूमान् सचिवोत्तमः ।\nउवाच वचनं श्लक्ष्णमर्थवन्मधुरं लघु ॥६-१७-५०॥",
        "index": 50,
        "shloka_num": 50
    },
    {
        "text": "न भवन्तं मतिश्रेष्ठं समर्थं वदतां वरम् ।\nअतिशाययितुं शक्तो बृहस्पतिरपि ब्रुवन् ॥६-१७-५१॥",
        "index": 51,
        "shloka_num": 51
    },
    {
        "text": "न वादान्नापि सङ्घर्षान्नाधिक्यान्न च कामतः ।\nवक्ष्यामि वचनं राजन् यथार्थं राम गौरवात् ॥६-१७-५२॥",
        "index": 52,
        "shloka_num": 52
    },
    {
        "text": "अर्थानर्थनिमित्तं हि यदुक्तं सचिवैस्तव ।\nतत्र दोषं प्रपश्यामि क्रिया नह्युपपद्यते ॥६-१७-५३॥",
        "index": 53,
        "shloka_num": 53
    },
    {
        "text": "ऋते नियोगात् सामर्थ्यमवबोद्धुं न शक्यते ।\nसहसा विनियोगोऽपि दोषवान् प्रतिभाति मे ॥६-१७-५४॥",
        "index": 54,
        "shloka_num": 54
    },
    {
        "text": "चारप्रणिहितं युक्तं यदुक्तं सचिवैस्तव ।\nअर्थस्यासम्भवात् तत्र कारणं नोपपद्यते ॥६-१७-५५॥",
        "index": 55,
        "shloka_num": 55
    },
    {
        "text": "अदेशकाले सम्प्राप्त इत्ययं यद् विभीषणः ।\nविवक्षा तत्र मेऽस्तीयं तां निबोध यथामति ॥६-१७-५६॥",
        "index": 56,
        "shloka_num": 56
    },
    {
        "text": "एष देशश्च कालश्च भवतीह यथा तथा ।\nपुरुषात् पुरुषं प्राप्य तथा दोषगुणावपि ॥६-१७-५७॥",
        "index": 57,
        "shloka_num": 57
    },
    {
        "text": "दौरात्म्यं रावणे दृष्ट्वा विक्रमं च तथा त्वयि ।\nयुक्तमागमनं ह्यत्र सदृशं तस्य बुद्धितः ॥६-१७-५८॥",
        "index": 58,
        "shloka_num": 58
    },
    {
        "text": "अज्ञातरूपैः पुरुषैः स राजन् पृच्छ्यतामिति ।\nयदुक्तमत्र मे प्रेक्षा काचिदस्ति समीक्षिता ॥६-१७-५९॥",
        "index": 59,
        "shloka_num": 59
    },
    {
        "text": "पृच्छ्यमानो विशङ्केत सहसा बुद्धिमान् वचः ।\nतत्र मित्रं प्रदुष्येत मिथ्या पृष्टं सुखागतम् ॥६-१७-६०॥",
        "index": 60,
        "shloka_num": 60
    },
    {
        "text": "अशक्यं सहसा राजन् भावो बोद्धुं परस्य वै ।\nअन्तरेण स्वरैर्भिन्नैर्नैपुण्यं पश्यतां भृशम् ॥६-१७-६१॥",
        "index": 61,
        "shloka_num": 61
    },
    {
        "text": "न त्वस्य ब्रुवतो जातु लक्ष्यते दुष्टभावता ।\nप्रसन्नं वदनं चापि तस्मान्मे नास्ति संशयः ॥६-१७-६२॥",
        "index": 62,
        "shloka_num": 62
    },
    {
        "text": "अशङ्कितमतिः स्वस्थो न शठः परिसर्पति ।\nन चास्य दुष्टवागस्ति तस्मान्मे नास्ति संशयः ॥६-१७-६३॥",
        "index": 63,
        "shloka_num": 63
    },
    {
        "text": "आकारश्छाद्यमानोऽपि न शक्यो विनिगूहितुम् ।\nबलाद्धि विवृणोत्येव भावमन्तर्गतं नृणाम् ॥६-१७-६४॥",
        "index": 64,
        "shloka_num": 64
    },
    {
        "text": "देशकालोपपन्नं च कार्यं कार्यविदां वर ।\nसफलं कुरुते क्षिप्रं प्रयोगेणाभिसंहितम् ॥६-१७-६५॥",
        "index": 65,
        "shloka_num": 65
    },
    {
        "text": "उद्योगं तव सम्प्रेक्ष्य मिथ्यावृत्तं च रावणम् ।\nवालिनं च हतं श्रुत्वा सुग्रीवं चाभिषेचितम् ॥६-१७-६६॥",
        "index": 66,
        "shloka_num": 66
    },
    {
        "text": "राज्यं प्रार्थयमानस्तु बुद्धिपूर्वमिहागतः ।\nएतावत् तु पुरस्कृत्य युज्यते तस्य सङ्ग्रहः ॥६-१७-६७॥",
        "index": 67,
        "shloka_num": 67
    },
    {
        "text": "यथाशक्ति मयोक्तं तु राक्षसस्यार्जवं प्रति ।\nप्रमाणं त्वं हि शेषस्य श्रुत्वा बुद्धिमतां वर ॥६-१७-६८॥",
        "index": 68,
        "shloka_num": 68
    },
    {
        "text": "इत्यार्षे श्रीमद्रामायणे वाल्मीकीये आदिकाव्ये युद्धकाण्डे विभीषणशरणागतिनिवेदनम् नाम सप्तदशः सर्गः ॥६-१७॥",
        "index": 69,
        "shloka_num": null
    }
]